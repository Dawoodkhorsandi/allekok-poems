شاعیر: بەختیار زێوەر
کتێب: دیوانی بەختیار زێوەر
سەرناو: ئەی وڵاتم ئەی وڵاتم
لەبارەی شێعر: گۆڕین لە جەمیل سدقی زەهاوییەوە

ئەی وڵاتم، ئەی وڵاتم
نشتمانێکی چ جوانی

مەستی حوببی تۆم سەراپا
تۆش قوبووڵ کە حوببی جانی

***

ئەو دەمەی دڵ پڕ زووخاوم
بۆ سروورم تێ ئەکۆشی

خۆ ئەگەر خەو بێتە چاوم
جێگە خەوبینینی خۆشی

***

گۆشت و ئێسقانم لە تۆیە
خوێنەکەش وا جێی دەمارە

شەوکەت و شانم لە تۆیە
ژینی بەرزیشم لە دیارە

***

ئێسکی ئەجدادم لە تۆدا
دیارە وا گشتی ڕزیوە

تۆ لەش و گیانت بە من دا
ژینی خۆم لەم خاکە دیوە

***

من کوڕێکی گیان فیداتم
تۆش تەواو دایکێکی چاکی

من کە سەربەستە حەیاتم
هەوڵ ئەدەم بۆ تۆ بە پاکی

***

بۆ ئەوەی تۆ پڕ سەفابی
خۆشە لام سەختی کە چابی

هەر ئەکەم مەدحت کە جوانی
وەختی ئێوارە و بەیانی