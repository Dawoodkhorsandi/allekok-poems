شاعیر: بەختیار زێوەر
کتێب: دیوانی بەختیار زێوەر
سەرناو: تەتەببوعات

چوومە بنچینەی علوومی ڕەمل و جەفر و جەلجەلووت
تێگەیشتم زەڕڕەیێ نەفعیان نییە هەروەک سرووت

ویفقی سێ سووچ و لەگەڵ چوارسووچ وپێنج سووچم کە دی
سووچەکانیان تێ گەیشتم، ئەی برا، لووت و بزووت

چەند کەڕەت نووشتەی ڕەشیم نووسی چ سوودێکی نەبوو
جەلبی دڵدارم ئەکرد ئەمما ڕەقیب بۆ لام بزووت

بۆ عەزیمەت خوێندنی جیننی لە وەختی نیوە شەو
مەستەکی و جاوی ئەسووتان دانە دانە و جووت بەجووت

تەلتەهیش یا تەیرەهووج سێ چوار هەزارێکم ئەخوێند
فائیدی چی هیچ نەهات بۆ لام جنۆکەی ڕووت و قووت

تازە وا بام دایەوە و بادانەوەش عەیبی نییە
شوێن کڵاوی سەخری جیننی ناکەوم وەک مایە پووت

تۆ مەچۆرە لای قەشە و مالووم و مەلا، گەورە کچ
کردەوەی جوانت ئەبێتە واسیتەی تەعجیلی شووت

ڕەمڵ و قاڵ نامە و مەلای دین تێکدەری ژن تەفرەدەر
دەستەڵاتم بێ بەجارێ ئەیخەمە ناو چاڵەقووت

دار و بەردی شەخسەکانی کەس نەناس و بێ ئەساس
وا لەجێی خۆی تەخت ئەکەم ئەیکەم بەدەشتی جێگە جووت

لەم پڕوپووچانە ڕزگارم بووە و جارێکی تر
دەست لە ئیشی توڕڕەهات ناکەم بە زاتی لایەمووت

خۆزگە وەک من تێ گەییوم کوردەواریش وا ئەبوو
ئەم قڕوقێڵانە بۆ نانە بە تەحقیق و سوبووت