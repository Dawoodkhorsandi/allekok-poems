شاعیر: بەختیار زێوەر
کتێب: دیوانی بەختیار زێوەر
سەرناو: بۆ گوڵەکەم

گوڵەکەم نازەنینەکەم
ئەی گوڵی باخی نیشتمان

وەرە بڕوانە ژینەکەم
چۆن لە دووریت بووە بە ژان

برژە برژی برینەکەم
ڕاستگۆییم ئەدا نیشان

***

هەر منم سینە کون کونم
جەرگ و دڵ ئەنجن ئەنجنم

وا بەرەو ڕۆژی مردنم
وەرە نزیک سەرینەکەم

***

گیانەکەم یاری مەستە چاو
ئێستە کەوتووم و تل ئەخۆم

خەمی دووریت کە دێت بەتاو
زۆرکەڕەت دەست لە خۆم ئەشۆم

وام لە جێدا و بێ هەناو
خۆم ئەزانم نەخۆشی تۆم

***

هۆش نەماو بێ سەروبەرم
دەنگی شین دێ لە ژوور سەرم

دیتنی تۆیە دوختەرم
بۆ نەجاتم لە گیانەڵاو

***

شەو هەتاکوو بەری بەیان
دڵەکەم پڕ لە زارییە

دەنگەکەم ئێستە بێگومان
پڕ لە سۆزی هەژارییە

بۆ گوڵی ڕووت ئەکەم فوغان
دیەنیت بەختیارییە

***

وا بەهار هات و سەرزەمین
بووەتە تارای سەوز و شین

هەموو دڵدارێک پێک گەیین
تۆش وەرە بمکە شادمان