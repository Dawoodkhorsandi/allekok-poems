شاعیر: بەختیار زێوەر
کتێب: دیوانی بەختیار زێوەر
سەرناو: فیدات بم خاکی کوردستان
لەبارەی شێعر: ١٩٤٣/١٠/٢٢

فیدات بم خاکی کوردستاننموونەی جەننەتی عەدنان
لەسەر تا خوار
گوڵ و گوڵزار
دڵی غەمبار ئەکا دەرمان
فیدات بم خاکی کوردستان
هەوارگە و دیمەنی جوانت
لە گەرمێن و لە کوێستانت
بە بێگانە
وەکوو تانە
ئەڵێن گیانە منم لوبنان
فیدات بم خاکی کوردستان
بە سەیری تۆ منی میسکین
فەرەح دێتە دڵم چین چین
لەوێ دابەش
ئەبێ بۆ لەش
وەکوو ئاتەش ئەکا جەولان
فیدات بم خاکی کوردستان
بەڵێ گوڵ خۆی کە ئەنوێنێ
بینای هەستێم ئەلەرزێنێ
بەڵام وەک تۆ
گوڵێکی نۆ
بە ڕەنگ و بۆ نییە قوربان
فیدات بم خاکی کوردستان
لە بیرمە وەک شتێ مەعلووم
مناڵ بووم عاشقی تۆ بووم
کە مامۆستام
لە ڕیز دای نام
وتی ئەی خام بنووسە جوان
فیدات بم خاکی کوردستان
ئەویش نەبوایە باوەڕکە
گڵ و بەردت کە مووفەڕکە
ئەیانکرد کێش
دڵی پڕ ئێش
وەک ئاسنکێش بەبێ تاوان
فیدات بم خاکی کوردستان
لەسەر من فەرزە تا مردن
لە وەسفی تۆ خەیاڵ کردن
بە شیعری جوان
وەیا پەخشان
دڵی ئینسان بکەم حەیران
فیدات بم خاکی کوردستان
بەڵام بۆ خزمەتت گیانە
ئومێدی من بە پیاوانە
ئەوان زۆرجار
هەزاران کار
ئەکەن ڕزگار بەبێ دامان
فیدات بم خاکی کوردستان