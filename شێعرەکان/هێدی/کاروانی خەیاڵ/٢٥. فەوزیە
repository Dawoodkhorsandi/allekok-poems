شاعیر: هێدی
کتێب: کاروانی خەیاڵ
سەرناو: فەوزیە
لەبارەی شێعر: ناوچەی باڵەک ١٩٦٧/٣/١٥ز، گوندی سایە - مانگی خاکەلێوی ١٣٤٦ی هەتاوی - کاروانی خەیاڵ، چاپی دوهەم: هەولێر، ساڵی ١٩٩٧ زاینی، لاپەڕەی ١٨٩-١٩٤

وەرە سەر دەر کە وەکو مانگ لە سوێ
گوڵەکەم تاوێ لەگەڵ من بدوێ

وا لەڕێتا سەری سەر گەردانم
چاو بە گریانەوە لێت دەڕوانم

گیان پەپولێکە لە دەورو بەری تۆ
وا گڕی گرتوە لەسایەی سەری تۆ

دڵ بە ئاواتەوە هەر دێتەوە لات
سەری داناوە لە ڕێ‌ی هات و نەهات

وەرە سەیری من و ڕەنگی زەردم
دەردی دووریت و هەناسەی سەردم

لێک دەکەن ڕۆژی من و پرچی ڕەشت
ڕەنگی فرمێسکی من و کوڵمی گەشت

زەردە زۆر کەوت و بەیان زۆر ئەنگوت
بە هەناسەی شنە گوڵ زۆر پشکوت

چاوی من هەرچی دەڕوی تۆ ڕاما
لێوەکەت پێ نەکەنی‌و هەر واما

جوتێ لیمۆ کە لەسەر سینگی تۆن
ویست و دڵخوازی منی تامەزرۆن

چ بڵێم چەندە سروشت ئارەقی ڕشت
تاوەها جوتێ مەمی تۆی داڕشت

تەمەنت گەیوەتە چاردە بە خەیاڵ
تازە زەرد هەڵ دەگەڕێ لیمۆی کاڵ

شەم لەناو پەردەوە کز دەنوێنێ
مەم لە بن ئێخەوە دڵ دەڕفێنێ

جوتێ گۆی زێڕە بەچەند مانگ و ساڵ
خڕی هەڵداوە لەسەر زێوی قاڵ

سینگ و مەم تۆ بڵێ نەک زێڕو زێو
زێڕو زێو کەی بوە وا نیشە بزێو

بەدەم ئەو گۆیەوە دەنکێ یاقوت
بەسەری لالەوە ما ئاگری ڕووت

بە کزەی باوەکە لیمۆ دەوەرێ
مەمی تۆ هەر بە هەناسێک دەلەرێ

ئەی 'مەهاباد' ئەتۆ جێ‌ی شانازی
پێ‌ی گەیاند باوەشی گەرمت قازی

کۆرپەکانی تۆ لە خان و سەردار
بەسەری بەرزەوە چونە سەردار

نیە ژین نرخی لە پێناوی تۆ
سەر بچێ‌و بەرزەوە بێ ناوی تۆ

بەرزە جێت تۆ سەری کوردستانی
لانی کار مامزی، جێ‌ی شێرانی

دیمەنت چەشنێ دەبزوێنێ ئەوین
گاڵتە بۆ کیژو کوڕی تۆن مەم و زین

کوڕو کاڵی تۆ هەمو شۆخ و شەنگ
کیژی چاومەست و خڕو نێو قەد تەنگ

گەڕەکێکت هەیە 'مزگەوتی سور'
ڕوح لەسەر وێ دەگەڕێ دوراو دور

دەرک و بەر پەنجەرە، ژورو هەیوان
حەوش و کۆڵان و قولینچک و سەربان

سەر شەقام و چەم و پردو ڕێ باز
پڕ لە پشتین شلی نەشمیل و بەناز

گوڵی لێ شین بوە هەرچی دەتەوێ
غەڵفی هێناوە تەڕو شلک و نوێ

ڕۆژ درەنگانێ دەمەو ئێوارە
کیژو کاڵ دێنە سەر ئەو ڕوبارە

گۆزە ئاو هەڵدەگرن، بازنە لە قۆڵ
چەتری سەر کوڵمەیە برژانگ و مژۆڵ

هەر گوڵینگی شەدە زۆر پڕ کارە
دەلەرێ‌و دەستڕێ ژەنگی گوارە

نایەڵێ خشڵی سەری هەڵگرێ ژەنگ
زەردە دەرکەوت و تروسکەی دێ پەرەنگ

دڵنیانین لە زمانی بە درۆ
پێکەوە دێنە زمان چاوو برۆ

مانگە شەو هات و لە دەرک و بانان
کۆڕی دڵداری دەبەستن جوانان

بسکەکانیان بە پشوی با دەشەتێ
بۆنی خۆشی بە هاوادا دەڕەتێ

دڵ دەلەرزێنێ شەوانی شەوە زەنگ
دەنگی بەرموری کچی شۆخ و شەنگ

نیە جێ‌یەک وەکو ئەو شارە لەلام
هەرچی تێ‌ی دایە لەلام جوانە بەڵام

گوڵی وەک تۆی نی‌یە پاک و ڕوسور
لالەیو کەوتی‌یە 'ناوماڵی بلور'

'فەوزیە' تاقە گوڵی ناو شاری
پەیکەری جوانی ئەتۆو گیانداری

'نوێژگە' گەرچی لە پەنای ماڵەکەتە
حەج بەڵام دەورو بەری خاڵەکەتە

دەی شەماڵ تۆش وەرە خەم خۆری کۆن
زۆری وەک من بە تەمای هاتنی تۆن

بگە فریای دڵی پڕ لە خوێنم
دەگڕێم ڕێم نی‌یە بیشی دوێنم

بچۆلای‌و بڵێ بەو دەم قەندە
ئاگرت کردەوە لەو مەڵ بەندە

هەر لە ڕۆژی هەوەڵی دەر بە دەریم
عیشقی تۆش هۆیەکە بۆ کوێرەوەریم

بەهەوای تۆوەیە دێ خورپە لە دڵ
دڵ هەر ئی تۆیە هەتا دەیخەنە گڵ

ئەو دەمەم خۆشە کە تۆش لەولاوە
کەزیەکانت بدەیە دەم باوە

با پەرێشانی بکا وەک دڵەکەم
هەڵمژم لێرەوە بۆنی گوڵەکەم

ئەی مەهاباد بەخوام ئەسپاردی
لێرە دڵ سارد بو منیش بۆم ناردی

هاتەوە باوەشی گەرم و گوڕی تۆ
هەڵوەدای ئاوو گڵی تۆن کوڕی تۆ

هەرچی هەی تۆ گوڵی یان گوڵدانی
ئاوەدان بی، وەتەنی کوردانی