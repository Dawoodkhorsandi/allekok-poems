شاعیر: عارف عورفی
کتێب: دیوانی عارف عورفی
سەرناو: مەیاڵۆزێنە زوڵفت مەیخەرە بەر دانەیی شانە

مەیاڵۆزێنە زوڵفت مەیخەرە بەر دانەیی شانە
بە شکڵی ئێستەکەی جوانە کە وا پەخشانی سەر شانە

بە ڕەنگی زاهیرم باوەڕ مەفەرموو شاد و خەندانم
تەماشای خانەیی سینەم بکە ئێرانە وێرانە

مەیێڵە ناحەزانت چاو ببڕنە باغچەیی سینەت
مەبادا دەس بهاوێژن بۆ ناو ئەو باغ و بێستانە

لە کۆڕی عەشقبازانا چراغی ڕووت ببینێ دڵ
بە ناچاری لە دەوریا هەر وەکو پەروانە سووڕانە

کە خورشیدی ڕوخت بینم سەباحی مەحشەرم هەڵدێ
کە زوڵفت دایبپۆشێ تەنگی بانگی نوێژی شێوانە

دڵم زێڕێکە بێ هەمتا لەناو بۆتەی غەما سووتا
لە گەرمی ئاگری ڕووتا لەتاوانە لە تاوانە

عەمارەتگاهی دڵداران بوو سینەم ئێستە بیبینە
بەجارێ دار و پەردووی داڕووخا ئەم خانە وێرانە

هەتا کەی کەم سەبووری، ئەی سەبووری تووت هەڵگیرێ
شەو و ڕۆژم بناڵێنم بەدەم ئەم دەردی هیجرانە

برینی دەردی دڵ عورفی تەداوی ناکرێ ئیللا
تەبیبی ڕووی مەگەر بیکا عیلاجی ئەم برینانە