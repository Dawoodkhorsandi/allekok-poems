شاعیر: عارف عورفی
کتێب: دیوانی عارف عورفی
سەرناو: گوێ گرە لەم گفتوگۆیەم ئەی گەلی بێداری کورد

گوێ گرە لەم گفتوگۆیەم ئەی گەلی بێداری کورد
تاکوو حاڵی بی لە ئەوزاعی زەمان دەرباری کورد

ناڵەی کورد وا گەیشتە مونتەهای ئەوجی فەلەک
نەمدی فریا کەوتوویە ڕۆژێ بەدەم هاواری کورد

کورد ئەبێ تاکەی بناڵێنێ بە ئێش و دەردەوە
کوا پزیشکێ چارە سازێ بۆ دەوای زاماری کورد

مەسڵەحەت وایە بمێنێ میللەتی کورد بێتەماع
تاکوو ئاڵۆز بێ بەجارێ شۆڕشی بازاڕی کورد

کوانێ ساحێب هیممەتێ، ئەی کۆمەڵی ئەمن و ئەمان
غیرەتی هەڵسێ، قسەی خێری بکا دەرباری کورد

هەروەکوو غەیر فەرموو، تەجهیزی دەمێ بۆ تەجروبە
ڕۆژی خۆی ئەمجا ئەبینێ قووەت و کرداری کورد

تەفرەقە لاچێ لەبەینا دەس بخاتە دەستی یەک
ئەیبینێ ئەو وەختە چۆنە هەڵمەتی تەیاری کورد

مووی مەردی لێت ڕوا بێ، نابی لایەنگری غەیر
دەک خواگرتوو بێ هەرکەس بیەوێ ئازاری کورد