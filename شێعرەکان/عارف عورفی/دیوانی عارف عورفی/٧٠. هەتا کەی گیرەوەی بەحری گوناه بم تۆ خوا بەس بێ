شاعیر: عارف عورفی
کتێب: دیوانی عارف عورفی
سەرناو: هەتا کەی گیرەوەی بەحری گوناه بم تۆ خوا بەس بێ

هەتا کەی گیرەوەی بەحری گوناه بم تۆ خوا بەس بێ
سەگی دەرگاهی خۆتم ئەی ڕەئیسی ئەنبیا بەس بێ

بە عاسیم تێمەگە خاکی بەری پێتم بە جان و دڵ
قەبووڵم کە لەڕێی خوا ئەی موحیببی کبریا بەس بێ

یەکەم زانیوە نەم کردۆتە دوو خۆی عالم الغیب ە
ئیتر تۆبەم قەبووڵ کا ساحیبی ئەرز و سەما بەس بێ

هەوای ناسازە وریابە بە سورعەت مەیخەرە جونبوش
هەتا کەشتی نقوم نەبوە لەڕێی خوا ناخودا بەس بێ

لە کوورەی دۆزەخی دونیا سوتا جەرگ و هەناوی دڵ
هەوایی سازگارێ بێنە ئەی بادی سەبا بەس بێ

تەنووری خانەیی سینەم هەڵی قرچان ڕەغیفی دڵ
ئەوەندەی زۆر بەگەرمی دامەخە ئەی نانەوا بەس بێ

جەنابی حەزرەتی ئاخون تەمەع خستووتیە فاک و فیک
بەسە بەس بێ شەپۆڕ و شینی دەشتی کەربەلا بەس بێ

هەتاکەی ئەی نەزانی زی خەبەر ئیغفالی عالەم کەی
لەژێر پەردەی عیبادەت دەسبڕین ئەی نا مەلا بەس بێ

بە زاهیر زاهیدی زوهد و بە باتیین گورگی مەڕخواردوو
بەسە دەس هەڵگرە بێ خێر گوناهی ژێر عەبا بەس بێ

بەسە ئەم قەومە جاهیلە بە حیلە هەڵفڕیواندن
خودای عالەم خەبەردارە بەسە ئەی ڕووسیا بەس بێ

ڕەفێقان وا هەموو ڕۆیین و ئێمە بۆ سەفەر ماوین
وەرە ڕوو کەینە قاپی خوا ئیتر ئینکاری خوا بەس بێ