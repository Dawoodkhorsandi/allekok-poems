شاعیر: عارف عورفی
کتێب: دیوانی عارف عورفی
سەرناو: هەتاکەی گۆشەگیری خەڵوەت و خۆم تووشی سەودا کەم

هەتاکەی گۆشەگیری خەڵوەت و خۆم تووشی سەودا کەم
لە بازاڕی عەشقدا شۆڕشی ئەمجارە بەرپا کەم

یەهوودی مەزهەبێکە وا منی خستۆتە بەحری غەم
بە هیچ جۆرێ لەناو ئەم گێژی بەحرە ڕێگە دەرناکەم

خەیاڵی شەوقی ڕووی نەیهێشتووە حەرفێ لە سینەمدا
لەمەولا سەرلەنوێ وا چاکە تەدریسی ئەلفبا کەم

لە دەست ئەم کافرە جێگام لە سەر ئەرزا نەما ناچار
وەکوو عیسا بەرەو ڕووی ئاسمانی چوارەمین ڕاکەم

بە کام وەعدە و وەعیدی ئەم خواگرتووە بکەم باوەڕ
مەگەر ئەستۆی لە پاداشا حەوالەی تیغی مەولا کەم

لەلای دولبەرم بێزارە لێم، لای ڕەقیب دڵشاد
سەرم سوڕ ماوە لەم وەزعەم، لەلای کێ عەرزی شەکوا کەم

کە وا یارم زویر بێ تاقەتی جەریشی نەبێ ناچار
دڵ و دین و عەقڵ ماوە ئەویش ئەمجا بەرەڵڵا کەم

موحیبەت ماڵی وێران بێ بە جارێ تێکەڵی خوێن بوو
بە ناچاری لەگەڵ ئەم دەردە دەبێ تا سەر مودارا کەم

ئەگەر دەرد و غەمێ دیومە بەجارێ بیخەمە تەحریر
ئەبێ دیسانەوە من دەفتەرێکی تازە ئینشا کەم

خودایا دەستگیرم بی لە زومرەی ساڵحانت بم
نَعَم بێژم بە تەنهاییت خودا حاشا کە حاشا کەم

لەبەر قاپی کەرەمتا هەڵتروشکاوم وەکوو عورفی
خودایا نەمکوژی تا ڕوو لە قاپی شاهی لەولا کەم