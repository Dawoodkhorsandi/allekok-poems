شاعیر: عارف عورفی
کتێب: دیوانی عارف عورفی
سەرناو: لەتاوی عەشقی نەوجوانانە وا تەرکی دیارم کرد

لەتاوی عەشقی نەوجوانانە وا تەرکی دیارم کرد
سەبەب ناچارییە وا کونجی خەڵوەت ئیختیارم کرد

بەسە بولبول مەناڵە، ناڵە بۆت نابەخشێ تەئسیرێ
منیش وەک تۆ بۆ گوڵڕوویێ دەمێکە ئینتیزارم کرد

هەتاکوو ئێستە نەمزانی بەری داری عەشق تاڵە
لە بێعەقڵیمەوە بێ تەجروبە وا زەهری مارم کرد

لەتاو دەردی فیراق شەرتە ئیتر شەرتم بچێتە سەر
لە بازاڕی عەشق لادەم، ئەوا قەول و قەرارم کرد

هەرچیم بوو سەرف کرا یەکجار لەڕێگەی عەشقبازیدا
دڵ و دین مابوو لام تەنها ئەویش قوربانی یارم کرد

نفووزی فکر و هۆشم بوو کە سەرفی ڕووی جوانان کەم
ڕەواجی سککەی قەڵبە و لە سەرمایەشی خەسارم کرد

ڕەقیبم تیری تانە گەر بهاوێژێتە سەر فەردم
حەواڵەی جووتە جووتە و تەرسەکەی کابرای بەهارم کرد