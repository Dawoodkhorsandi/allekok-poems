شاعیر: عارف عورفی
کتێب: دیوانی عارف عورفی
سەرناو: ئەگەرچی من لە عومرا چووم بە ساڵا

ئەگەرچی من لە عومرا چووم بە ساڵا
خەیاڵ ئەڕوا لەگەڵ دوو چاوی کاڵا

برادەر بۆچ ئەکەی لۆمەم لە عەشقا
عەجەب نەتبیستووە کاڵا بە باڵا

نەمانێ چاترە وەڵا لە بوونێ
نەبێ دەستێ بەسەر ڕوویی وردەخاڵا

دوو چاوی من لەبانی تەوقی سەرمە
کە یار پۆشی لیباسی ئاڵ و واڵا

هەموو عومرم ئەچێ یەکجار بەتاڵان
نەکەم وەختێ پەڕەی لای ڕووی موتاڵا

چ خۆشە ڕابوێرێ هەر سەحەرگاه
لەگەڵ تازە گوڵاڵەی خوردەساڵا

لە مەدحی غونچە لێوانی بەڵەک چاو
دەماغم بەرز ئەبێ بۆ ئەوجی باڵا

وەکوو تیغی دەبانی تازە ساو بێ
زبانم موو ئەکا بڕوا کە لا لا