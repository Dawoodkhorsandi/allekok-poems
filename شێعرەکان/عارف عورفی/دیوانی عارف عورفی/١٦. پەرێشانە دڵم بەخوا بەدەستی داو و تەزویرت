شاعیر: عارف عورفی
کتێب: دیوانی عارف عورفی
سەرناو: پەرێشانە دڵم بەخوا بەدەستی داو و تەزویرت

پەرێشانە دڵم بەخوا بەدەستی داو و تەزویرت
چ فکرێکت هەیە قوربان بفەرموو ڕای و تەدبیرت

فەقیرە، بێکەسە، مەزڵوومە، توخوا وازی لێ بێنە
ئیتر بەس بێ، بکە خێرێ لەڕێگەی باو و باپیرت

گوناهی چی بوو، نازانم خۆ هیچ کەعبە نەڕووخاوە
هەتاکەی هەر بمێنێ دڵ ئەسیری بەندی زنجیرت

تۆوە دائیم مەزرەعەی غەم تا بچێنی بۆ منی مەزڵووم
منیش بێ جەبر و تەکلیف ئەی عەزیزم ئەبمە ئاوێرت

ئەوەندەی من تەعریفی قەد و باڵات ئەکەم ئاخۆ
بووە مەعلووم کە دڵگیری وەیاخۆ بۆتە دڵگیرت

پەشێوە شێوەی خورشید و ماه شێوەت تەماشا کەن
پەشیمانی ئەکێشن ماه و خۆر گەر بێنە تەعبیرت

چ شێخێکە ئەوەی تۆی وا نەسێحەت کرد بۆ ئەم غەدرە
بەسە دەس هەڵگرە سۆفی بە حەققی حەزرەتی پیرت