شاعیر: عارف عورفی
کتێب: دیوانی عارف عورفی
سەرناو: گردەکەی سەیوان مەڵبەندی جوانان
لەبارەی شێعر: شیوەن بۆ مامۆستا ڕەفیق حیلمی

گردەکەی سەیوان مەڵبەندی جوانان
خانەی ئاخری گشت نەونەمامان

لەلات میوانن لە پیر و لە جوان
حورمەتیان بگرە بە دڵ و بە گیان

ئەو ئەرخەوانەی کە لێت ڕواوە
بە ئاوی خوێنی جگەر تێراوە

دەمێ ئەپۆشێ ڕەنگێکی سووری
دەمێ بە سەوزی تارا ئەگۆڕی

ئاخری تارای زەردی ئەپۆشی
شەرابی خوێنی جگەر ئەنۆشی

ڕەنگی سوور گۆنای نەوجەوانانە
سەوزی نیشانەی تەعزیەدارانە

ڕەنگی زەردییەکەت پاییز نیشانە
لە دووری ئازیز گەڵاڕێزانە

گەڵا زەردەکەت لێی هەڵئەوەرێ
لە خوێنی دڵە پەڕەی جگەرێ

دیسان بەی فەڵەک چەرخی بێوەفا
خەجاڵەتباری بارەگای خودا

یارێ لە یارێ دوور ئەخەیتەوە
برینی کۆنە تازە کەیتەوە

چەرخی نابەکار هەر غەزەب بێنێ
ناودارێ لەدەس کوردان بسێنێ

قەڵەم دەخیلتم خێرا ئازانە
مێژووی وەفاتی حیلمی بزانە

قەڵەم هاتە جواب بە قوڵپی گریان
بە پیتی ئەبجەد هێنایە مەیدان

بە لاوانەوە بە لای لایەوە
مێژووی وەفاتی وا هێنایەوە

یاری باوەفای گیانی گیانیم ڕۆ
کوردی نەوجوانی کوردستانیم ڕۆ