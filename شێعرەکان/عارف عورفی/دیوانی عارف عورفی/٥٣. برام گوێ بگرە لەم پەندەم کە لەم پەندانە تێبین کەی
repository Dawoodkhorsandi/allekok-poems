شاعیر: عارف عورفی
کتێب: دیوانی عارف عورفی
سەرناو: برام گوێ بگرە لەم پەندەم کە لەم پەندانە تێبین کەی

برام گوێ بگرە لەم پەندەم کە لەم پەندانە تێبین کەی
ئیتر با موددەتێکیش چی ئەبێ بەحسی وەفا و دین کەی

تەکەببور ئاخری مایەی فروومایە بە بەر دێنێ
مەبە لووتبەرز و مەغروور خۆت موقابیل ماه و پەروین کەی

ئەگەر ڕاستە بە دڵ عەهد و وەفای دۆستت بەجێ بێنی
لەگەڵ دۆستی وەفاپیشە لە دڵ خاڵی درۆ و کین کەی

ئەگەر سدق و سەلامەت پیشەیی ڕوویی حەقیقەت بێ
لەلای یاران ئەبێ خۆت دائیمەن مەحبووب و شیرین کەی

لە حەق هیچ کەس مەبە دووڕوو نەوەک هەر وەک گوتوویانە
ڕەفێقی گورگ لەگەڵ مەڕ باڕەباڕ و گریە و شین کەی

مەبە غافڵ کە دونیا پەنج و دوو ڕۆژە لەپڕ ناکاو
مونادا بانگ ئەکا توێشووی سەفەر کە، ئەسپەکەت زین کەی

بە دڵ ئیخلاسی دۆستانت لە گێژاوی بەڵا دەرچن
بە عەینی مەعبەری دووکان و جوودت پردی نارین کەی

ئەوا یاران هەموو ڕۆیین ئیتر وادەی من و تۆیە
ئەمە ڕێی ڕاستە بەخوا بۆچ ئیتر ئینکاری ئایین کەی