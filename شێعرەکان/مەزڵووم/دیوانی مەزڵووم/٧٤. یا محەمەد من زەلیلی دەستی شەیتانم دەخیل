شاعیر: مەزڵووم
کتێب: دیوانی مەزڵووم
سەرناو: یا محەمەد من زەلیلی دەستی شەیتانم دەخیل

یا محەمەد من زەلیلی دەستی شەیتانم دەخیل
شەرمەزار و ڕووسیاه و غەرقی عیسیانم دەخیل

دڵڕەش و بێتاعەت و شەرمەندەیی قاپیەکەتم
بێکەسم، دەربە دەرم، حەبس و زیندانم دەخیل

غەیری لوتفت من پەناه و پشتیوانم خۆ نییە
یەک نەزەر کە، جاربەجارێ مەردی مەیدانم دەخیل

مەزرەعەی تەقواو تاعەت، وشک و بێ ئاوە تەواو
ئیلتیماس چارە، ئەی هەوری ڕەحمێ دەخیل

بێ دەلیل و کوێری ڕێگەم، بێ قاید و دەست وعەسا
سەرکز و دڵ حەزینی ڕۆژی میزانم دەخیل

تۆی شەفیعی موزنبین و من زەلیلی دەرگاکەتم
بگرە دەستم موستەحەقی قەعری نیرانم دەخیل

ڕەحمی تۆیە من ئومێدم، ئەی ڕەحمەتەن للعالەمین
منی مەزڵووم دڵ حەزینم دەس بە دامانم دەخیل