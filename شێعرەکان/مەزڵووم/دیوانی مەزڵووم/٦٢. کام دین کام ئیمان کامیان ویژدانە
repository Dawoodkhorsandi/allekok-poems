شاعیر: مەزڵووم
کتێب: دیوانی مەزڵووم
سەرناو: کام دین کام ئیمان کامیان ویژدانە

کام دین، کام ئیمان، کامیان ویژدانە
ئاخۆ کام ئینسان ئەمەی لا جوانە

گەرماو شەرارەی هەتاوی بە تین
خوێنم کا بە ئاو، هێزم کا بە تین

هەوڵبەم بە دڵ بە درێژی ساڵ
بە سەرماو گەرما بۆ ئیدارەی ماڵ

بە ساڵێ بەحاڵ شتێک پەیا کەم
لە مردن کۆشێ خێزان ڕزگار کەم

کاتی حاسیلات، بێ شەرم و بێباک
لێم کۆ ئەبنەوە وەک داڵ بۆ سەرلاک

بێ عەرەق ڕشتن، یان ڕەنجی بازوو
خەرمان بەش ئەکەن، سەهل زووبەزوو

بەشی موڵکانەی: ئاغا، شێخ، مەلا
لە چوار بەش بێشک سێ بەشی ئەبا

ئینجا چی ماوە بۆ مەسروفی ماڵ
بۆ جلوبەرگ و پێڵاوی مناڵ

ئاەو هەناسەی ئەم گشت خێزانە
بچێتە ملی ئەو مەلهوڕانە

مەزڵووم تا شێخ و ئاغا لە ناوبێ
لە کوردستانا ئازادی نابێ