شاعیر: مەزڵووم
کتێب: دیوانی مەزڵووم
سەرناو: سەلاحەدینی ئەیوبی لەقەب

سەلاحەدینی ئەیوبی لەقەب
ئیفتیخارمانە ئەی کوردی حەسەب

سوڵتانە ئەمڕۆ قەهرەمانی کورد
یەعنی شێخ مەحموود حسێنی نەسەب

یەکسەر تێکۆشن برای هاوزبان
لە بۆ ئیتیحاد بە ڕۆژ و بە شەب

کوردە دەخیلە شێرانە دەستوور
بۆ دەفعی جەهل عیلم کەن تەڵەب

کاسەی مەعریفەت پڕو لێوان لەن
هەموو بینۆشن یەکسەر لەبالەب

سەربەستی و جەسوور ئیرسی خۆمانە
بۆمان بەجێما لە ئەجداد و ئەب

ئەم ئیرسەی کوردە با نەدەین بە کەس
نەبێ بە مایەی خەفەت و غەزەب

ئیلتیماس ئەکا مەزڵووم ی فەقیر
ئەم نەسیحەتە فێر بن لە مەکتەب