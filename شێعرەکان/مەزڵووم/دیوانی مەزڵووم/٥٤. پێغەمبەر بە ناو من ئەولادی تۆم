شاعیر: مەزڵووم
کتێب: دیوانی مەزڵووم
سەرناو: پێغەمبەر بە ناو من ئەولادی تۆم

پێغەمبەر بە ناو من ئەولادی تۆم
وەچەی عەلیم و ئەسڵ زادی تۆم

دیسان لە نەسڵی فاتیمەی زەهرام
تۆ باپیرمی بە مەعلوومی عام

ئەمن هەرچەندە سپڵە و بەکارم
غەرقی عیسیانم خەجاڵەتبارم

عالەم ئەزانێ تۆ باوانمی
سەگی ڕووسیام تۆ خاوانمی

لە دنیا هەرکەس هەیبێ خاوەنێ
نەجاتی ئەدا لە گشت تاوانێ

لە تۆ زیاتر هیچ کەسم نییە
کە تۆ کەسم بی کەسم بۆچییە

تۆش لە لای خودا زۆر موقەدەسی
بۆ گوناهکاران تۆ فەریاد ڕەسی

قورئانی کەریم هەدیەی بۆ تۆیە
سەفەری میعراج دەعوەتی تۆیە

ئەمانە هەموو بە ئەمری مەعبود
بۆ خاتری تۆیە هاتوونە وجود

تۆش بۆ خاتری یەکتای لامەکان
هەم بۆ خاتری ئایاتی قورئان

ئەو ڕۆژە خودا ئەبێتە حاکم
جەنابت قازی شەفیع وعالم

دەفتەری جورمم کە هاتە دیوان
قەڵەمی عەفوو بدە لە عسیان

زۆر خەجاڵەتم کۆڵم عسیانە
پیشەی مەزڵووم یش وەک زاڵمانە