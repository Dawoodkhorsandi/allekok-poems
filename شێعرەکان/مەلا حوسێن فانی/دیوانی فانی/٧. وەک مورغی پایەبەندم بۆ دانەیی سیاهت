شاعیر: مەلا حوسێن فانی
کتێب: دیوانی فانی
سەرناو: وەک مورغی پایەبەندم بۆ دانەیی سیاهت

وەک مورغی پایەبەندم بۆ دانەیی سیاهت
چۆن ماهی نێو کەمەندم بۆ ڕوویی هەمچو ماهت

نەشئەی زوڵاڵی بۆسەم کەی لوتف ئەکەی بفەرمووی
تا جان و دڵ فیدا کەم لە شاهڕاهی ڕاهت

لە ڕێی فیراقی جانان چاوم غەریقی خوێنە
تەنم پڕ زەخمی خەنجەر بەدوو تاقی سیاهت

فەرید و بێنەزیری لە کیشوەر و نەزاکەت
سالاری تیپی حوسنی وەی بم فیدای سپاهت

هەمتایی خۆشە جانا لە ڕەغمی عالەم ئەمما
فانی لە وەعز و نسحەت غەرقی یەمی سەفاهەت