شاعیر: ئەحمەدی خانی
کتێب: مەم و زین
سەرناو: داستانێ بوستانێ جەننەت نشانێ میران کو بوویە «مجمع البحرین»ا عشقا هەردو دلفەگاران «مطلع النیرین»ا شەوقا حوسنا هەردو گولعوزاران

باغەک وە هەبوو ئەمیر زەیندین
باغێ ئرەمێ دچوو ب مزگین

هەر دەوحە ژ وی و هەر تویوورەک
یەک قەسرە ژ جەننەتێ و حوورەک

بۆ شوشتنێ دەست و پێ و چاڤان
کەوسەر کربوو سەبیلێ رزوان

هەرمسەر ب مەقامێ سدرە سەروەک
مانەندی فرشتە هەر تەزەروەک

تەشبیهی مەمێ دلێ سەنەوبەر
سەد پارە ژ عشقێ قەددێ عەرعەر

نارنج و تورنجێ شوبهی زینێ
زەربوویی ژ عللەتا ئەڤینێ

سێڤ و روتەب و ئەنارێ بوستان
لێڤ و زەقەن و ئەنارێ پوستان

شمشاد و چنار و هەمقەدەم بوون
خوەش سایە و ڕوو عەلی همەم بوون

زەررین قەدەحێ د مەستێ لەبریز
رەیحان و بنەفشە جوملە نوخیز

مەجمووعەئێ خەزرەوات و ئەزهار
شیرازەئێ سەلسەبیل و ئەنهار

سەحنا رەزی موجمەلا کتابەک
هەر قەتعەوفەسلە فەسلێ بابەک

گۆیا ب ئەدەب ئەدیبێ تەنجیم
سەرسەفحەئێ باغی شوبهی تەقویم

جەدوەل کربوو ب حەللێ سیماب
شەنگ رف سفەت گولێ د سیراب

ئەتراف ژ سونبول و رەیاحین
ئەلوان ژ خوتووتێ سەبز و مشکین

هەر یەک دکرن بەیانێ ئەحکام
بەختێ سیەه و سفید ئەعلام