شاعیر: ئەحمەدی خانی
کتێب: مەم و زین
سەرناو: موعاتەبیا زینێ د گەل ستیێ گازندا حووریێ ژ پەریێ

کای رووح و رەوانێ قەلبێ زینێ
نوورا بەسەرێ دیار و دینێ

هەمشادی و هەمجەفا و هەمدەم
هەم لەحم و عەزم و جلد و هەم دەم

هەمشیرە و هەم جەناح و هەم سەر
هەم بیزەهەم ئاشیان و هەم پەڕ

وەی تەبعێ ب تەبعێ من موتابق
إلا کو ب بەختی ناموافق

سەد شوکر تە بەخت بوویە یاوەر
چاوا تە دڤێ وە دا تە داوەر

سەد شوکر تە بەخت بوو موساعد
تالع گەڕیا ژ بۆ تە ساعد

بەختێ من ئەگەر چ زێدە ڕەش هات
ئەڤ قسمەتە بۆ مە زێدە خوەش هات

تەقسیمێ غەمان ژ بۆ م ڕا بوو
تەقدیرێ ئەزەل یەقین وسا بوو

شاهی ژ تە ڕا و غەم ژ بۆ من
تاجدین ژ تە ڕا و مەم ژ بۆ من

غەم چونکی کو ل سوورەتێ مەمێنە
لەو غەم ژ مە ڕا ل سەر غەمێنە