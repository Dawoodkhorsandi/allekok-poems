شاعیر: ئەحمەدی خانی
کتێب: مەم و زین
سەرناو: چوونا میر زەینەددینە ب سەید و نێچیرێ، ئازادیا مەم و زینە ژ قەید و زنجیرێ

سەییادێ شکارێ حوسنێ ئەخبار
کر بۆ مە کو سەرگوزەشت ئزهار

گۆ: ڕۆ ژەکە خوەش ب فەسل و ئەییام
دەورا فەلەکا فەنا سەرەنجام

مەششاتەسفەت جەهانە دێرین
تەزیین کربوو عەرووس ئایین

فەرراشێ قەزا ب سونعێ قودرەت
غەبرا کربوو مسالێ جەننەت

هەر یەک ژ نەوال و کووه و دەشتان
رەه شوبهەتی گۆشەیێد بهشتان

هەر رەوزەریازێ خولدێ ئەکبەر
هەر چەشمە ژ عەینێ ئابێ کەوسەر

هەر کووه ژ ڕەنگێ توورێ مووسا
ژ ئەنوارێ تەجەللیێ تەییسا

هەر نەهرەک ژ ڕەنگێ ئە ژدەها بوون
هەر سەبزە ب موعجزان عەسا بوون

هەر دار ژ فەیزێ نەوبەهاری
تێک شوعلە ددا ژ نوورێ باری

هەر گول ژ مسالێ ئاتەشێ توور
یەک مەشعەلێ بێ قوسوورێ پوڕ نوور

هەر مورغ سەحەر ب خوە کەلیمەک
هەر تووتی و قومری یەک نەدیمەک

هەر نەخلێ ندا کونەندە هەر گاه
تەشبیهی شەجەر دگۆ: أنا الله

خەرگووش و غەزال و گۆر و ئاهوو
ئەڤ قاز و قولنگ و کەبک و تەیهوو

کەرکەر د چەرین ل کووه و دەشتان
رەف رەف دفڕین د نێڤ بهشتان

القصه ب ئقتزا زەمانی
بوو فورسەتێ عەیش و کامرانی

فەسلا بگەڕن ل گەشت و سەیران
نێچیرێ بکن ژ وەحش و تەیران

میرێ کو فەلەک موتیعێ فەرمان
گۆ: سوبحە نەبوویە قەومێ بوهتان

ڕابەستی سلاح و گورز و شمشیر
بالجمله د گەل مە بێنە نێچیر

حازر نەبتن کەسەک د سەیدێ
ئەو دێ بمرت د بەند و قەیدێ

خەلقێ کو حەتا ب سوبحێ کازب
حازر کربوون بسات و راتب

فەجرێ کو نەمایە وان عەلامەت
ڕابوو د وێ شەهرێ دا قیامەت

میران ڤکرن عوقاب و بازی
شێران دبرن پلنگ و تازی

دەررندە و ئادەم و بەهائم
فەردەک قە نەما د شەهری قائم

دام و دەد و ئادەمی و حەیوان
تفل و سەبی ئاشڤان و رەزڤان

القصه قەبیلەیا رجالان
فی الجمله کەسەک نەما د مالان

بوو حەشرگەهەک ل سەیدێ گاهان
شەفقەت نەکرن ل پێ گوناهان

ئەو چەند ژ وەحشیان دکوشتن
گۆیا کو و حووش قەت نەهشتن

دەررندە دەوەندە و پەرەندە
هن کوشتی دگرتی هن فکەندە

چاپوک حەرەکات و نەوجوانان
وان فارس و گورد و بەهلەوانان

دەررندە دڕاندبوون ب شیران
پەررندە براندبوون ب تیران

مەحبووب مسالێ شەهلەوەندان
مەرکەب عەرەبان خودان کەمەندان

چۆگان د دەست د گەل گۆپالان
هاڤێتنە گەردەنێد غەزالان

ئەو شێرە سوار و بەبر و جەنگی
خوونی کربوون بەلەک پلنگی

ئەو چەند غەزال ئەوان کرن سەید
ئەو چەند پلنگ ئەوان کرن قەید

ئێدی نەدشێن د گەل خوە بینن
بەلکی نەدشێن ژ جه هلینن

کوشتی ژ خوە ڕا برن فەقیران
گرتی ب خوە ڕا برن ئەمیران