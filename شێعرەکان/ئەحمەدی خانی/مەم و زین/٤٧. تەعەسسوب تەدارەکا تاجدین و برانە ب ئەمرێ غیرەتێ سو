شاعیر: ئەحمەدی خانی
کتێب: مەم و زین
سەرناو: تەعەسسوب تەدارەکا تاجدین و برانە ب ئەمرێ غیرەتێ سواریا وانە ل هەسپێ حەمییەتێ

سەر سوبحە کو شەهسوارێ ئەفلەق
ئەشهەب کو کشاندە جایێ ئەبلەق

ئەدهەم د تەویلەئێ نەهین کر
ئەشهەب ژ خوە ڕا ژ نووڤە زین کر

گورزێ خوە یێ ئاتەشین دەرانی
تیغێ خوە یێ زەرفەشان کو دانی

دونیا ژ مەهابەتا خوە زەر کر
تیغ و کەمەرا چیان ب کەر کر

تاجدین و بران ژ خەلقێ لالی
خوەستن ب دلێ خوە وان حەلالی

کێشانە دەرێ ب رەقس و بازی
رەخشێ عەرەبی سەمەندێ تازی

مسمار کرن بەدوو ژ غەفلەت
هشیار کرن عەدوو ب سەولەت

مەیدان بەدووان کۆلان ب دەستوور
گۆیا ڤەددان ل دو ژمنان گۆڕ

تاجدین ژ تەوابعێ خوە یەک پیر
تەعیین کر و زوو شهاندە پێش میر

گۆتێ: هەڕە بێژە میر و ئاغان
بینەندە ڤەناکو ژن چراغان

میرێ مە ئەگەر چ دووربینە
ئیرۆ وی د چاڤی نوور نینە

ئەم چار برا هەبوون د سادق
هەر چار ل خدمەتا وی عاشق

ئنسافە کو زێدەتر ژ سالێ
مەم مائیە بێ خودان د چالێ

دو ژمن ل مە شانە دۆست غەمگین
فەرزەمرنا چەکۆ و تاجدین

مەم گەر چ کو زێدە پوڕ گوناهە
لێ عاشقە، عشق پادشاهە

حوکمی تو مەکە ل پادشاهان
زولمێ تو مەکە ل بێ گوناهان

ئەم هیڤی دکن مەمێ رها کەت
دەردێ د دلێ مەمێ دەوا کەت

ئەم چار برانە چار دیوار
ئەرکانێ سەعادەتا وی هەر چار

هەر چار سەرێ د مە وەکی گۆ
چۆگانێ ئرادەتا وی کاشۆ

یا مەسلەحەتێ ژ بۆ مە چ ێ کەت
یانە ژ مە ڕا بەکر ڤەرێکەت

دا ئەم خەبەران ژ بۆ وی بێژن
دەردێ د خوە ئەم ل وی بڕێژن

روومەت مە نەما ل ڕوویێ عامێ
دێ نەقل بکن بچینە شامێ