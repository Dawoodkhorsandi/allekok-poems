شاعیر: ئەحمەدی خانی
کتێب: مەم و زین
سەرناو: ب دەرکەتنا شەهریانە ب دەشتێ ژ بۆ سەیرانا سەرسال و گەشتێ

دەورا فەلەکێ ژ بەختێ فەیرۆز
دیسان کو نوما ژ نووڤە نەورۆز

مەبنی ل وی عادەتێ موبارەک
شەهری و سوپاهیان ب جارەک

با ژێر و کەلات و خانی بەردان
تەشبیهی ب نژدەیان و جەردان

سەف سەف دمەشینە کووه و دەشتان
ڕەف ڕەف دخشینە سەیر و گەشتان

ئەسنافێ ئومەم سغار و کوببار
قەتعا ڤەنەما د شەهری دەییار

هندەک ب پەیایی چوونە باغان
هندەک ب سواری چوونە راغان

هندەک ب تەبایی و ب کسرەت
هندەک ب هەڤالی و ب وەحدەت

ڕابوونەڤە خانم و خەواتین
وان ژی تژی گول کرن بەساتین

حووران کرە مەسکەنێ خوە جەننەت
بێ پەردە و بێ مەلال و مننەت

دۆشیزە و دوختەر و رەوالان
پاکیزە عوزار و زولف و خالان

ئەتراب و کەواعبێ د عەزرا
موردان و موراهقێ د زیبا

ئەسحابێ قوماشێ لوتفێ روخسار
ئەربابێ مەتاعێ حوسنێ دیدار

وان لێک دکرن مەتاعێ یێک عەرز
تەخمین دکرن ب طول و العرض

سوداگەرێ عشقێ بوون د بازار
هەم بائعێ حوسنێ هەم خەریدار

سەرسالی و باکر و رەوالان
سەدسالی و جوان و پیر و کالان

سەرسال ل رەسم و راهێ مەعهوود
گێڕان د جه و مەقامێ مەحموود