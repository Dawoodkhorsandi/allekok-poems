شاعیر: ئەحمەدی خانی
کتێب: مەم و زین
سەرناو: نەسیحەتا ساحب غەرەزێ پوڕ مەرەزێ دلکول، بۆ میرێ بێ تەمیزێ سادە دل

ئێڤاری کو ئاسمانی مەنقەل
دانی و ل وان ڤەشار مەشعەل

یەعنی کو ڤەکوشت چراغێ زەررین
وەرگرت ژ نوو لباسێ ڕەنگین

میرێ کو هەمیشە شاد و خوررەم
گۆیا کەتبوو لباسێ ماتەم

وی بەختەکێ ڕووسیاهێ مەلعوون
گاڤا ئەوی دی ئەمیرێ مەحزوون

گۆ: غەم مەخوە ئەی چراغێ دەولەت
گەر عومر بدەت ژ بۆ مە موهلەت

ئەڤ کەرب و ئەلەم ئەگەر تە ناڤێ
زینێ و مەمێ ژ دل خوە باڤێ

ئەو هەردونە باعسێ فەسادێ
ئەو بوونە سەبەب ژ بۆ عنادێ

گەر ئز نێ بدت ژ بۆ م ڕا میر
ئەز دێ بکو ژم مەمێ ب تەدبیر

تاجدین و بران ب شەربەتەک زەهر
تو دشێی دەمەکی ئەوان بکی قەهر

ئەمرێ کو دبت تەدارەک ئاسان
ئاگەه مەکە پێ تو خەلق و ناسان

میرم تو هەڕە ببێژە زینێ
مەم سوهتیە ئاگرێ ئەڤینێ

مەم تەشنە تو ئابێ زندگانی
مەم موردە تو جانێ جادوانی

بێژە کو هەڕە مەمێ دەرینە
من دائیە تە ژ بۆ خوە بینە

من زانیە مەم زیادە ژارە
پەروانەیە مەقسەدا وی نارە

گاڤا کو نەزەر بکەت ل زینێ
تەحقیقە کو ناکەتن چو ژینێ

فی الحال دەما کو وێ ببینت
باوەر مەکە ئەو ب رح بمینت

مەم گەر ب ڤی ڕەنگی زو فنا بت
دێ کەش مەکەش و نزاع ڕابت

میرن هەنە عاقلن عەزیزن
لێ سادە دلن د بێ تەمیزن

ئەو سادە ژ بوله و ناتەمامی
دل نادەنە مەنشەئا کەلامی

وان دل گوهەگوه ب دل ڤە نینە
ڕەش چاڤن و مەردومەک سپینە

هەر چی کو دبێژنێ: غەرەزدار
باوەر دکن ئەو ب ڕاستیێ خوار

نابێن ئەڤە قەنجە یا خەرابە
نابێن ئەڤە خەتئەیا سەوابە

قاسر نەزەرن د بێ تەئەممول
حازر غەزەبن د بێ تەحەممول

ئەغلەب دبن ئەو ب عەقلی مەغروور
ئەکسەر دکرن ژ دانشێ دوور

بەدخواه و بەخیل و بەدسوکالان
بەد ئەسل و سەفیه و بەد فعالان

تینن دکنە رەفیق و رەهبەر
بەدنام دبن وەزیر و سەروەر

دسپێرنە ناکەسان ئوموورێ
ئەو تێخنە دەولەتێ قوسوورێ

میرێ د ب دەولەت و فەراسەت
ساحب شەفەقەت خودان سیاسەت

ئەو هەر کەسەکی خودان ناکن
حەتتا وەکوو ئمتحان ناکن

چل جار دکن یەکی موجەررەب
پاشی ئەوی دێ بکن موقەررەب

ئەڤ میر و وەزیریا جهانی
ئەڤ بەگمە گزیریا زەمانی

هەردو ب مسالێ یەک لەییزین
هەردو د بەتال وبێ تەمیزن

حەتتا وەکوو گەر نەبێ تو ئەلحەق
کەنگی دبیە وەزیرێ موتلەق