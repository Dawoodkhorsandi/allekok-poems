شاعیر: ئەحمەدی خانی
کتێب: مەم و زین
سەرناو: وسوولێ کەعبەئێ موراد و تەوافە و حوسوولێ مەقسەدێ مورام و زفافە

زاڤا ب ئەدەب کو چوو ژ دەردان
شەمعا کو ل پشت حجاب و پەردان

ڕابوو کو ژ پێشڤە چو خرامان
کێشا ل زەمین ب ناز دامان

زولفێ د خوە کرنە پایێ ئەنداز
دەستێ د خوە کرنە فەرقێ پەرداز

دێما کو ب نوورێ بیت الأقصی
قەندیلێ فەلەک ب وی تەییسا

مەخموورێ غەبووقێ دەردێ هجران
موشتاقێ سەبووحێ وەسلێ جانان

ژەووەل ڤە ل عادەتێ موباحی
دەستێ خوە درێژ کرە سوراحی

نووشی ژ سوراحیا شەکەر لەب
نووشین قەدەحەک ژ مەی لەبالەب

مەخموور کو دەفع کر مەیا ناب
بهن کر گول و سونبولێ د تێر ئاب

گەه نەرگس و لالە گاه سۆرگول
رەیحان و بنفشە گاه سونبول

تێک تێکڤە ددان و تێک دبەستن
هن بووسە ددان وهن دگەستن

ئەو چەندە ب پێکڤە ڕادمووسان
نەوبەت نە ددانە هەڤ ل بووسان

ئەلماس و گوهەر جەبین و دندان
تەبدیل بوویین ب لەعل و مەرجان

دەریایێ مەحەببەتێ وە کر جووش
دەست گەردەن و لەب ب لەب هەم ئاغووش

مەدهووش بوویین ب وێ مودامێ
بێهش وە کەتن ژ سەر قیامێ

قادر نە دبوون بکن قوعوودێ
گێڕ بوونە ب پێکڤە بۆ سوجوودێ

تەکرار ژ سەجدەئێ کو ڕابوون
ئەو چەند ب یەک ڤە هەردو شابوون

شەککەر ژ لەبێ د یەک ڕەڤاندن
سۆرگول ژ روخێ د یەک جڤاندن

تەرکیب کرن ژ بۆ خوە گولقەند
تەزویج کو بوون ب یەک ڤە دلبەند

سێ ڕۆژ و شەڤان ب دل پەیاپەی
وان تەشنە لەبان ڤەخوارن ئەو مەی

موستەسقیێ شەربەتا مەیا ناب
ئاخر کو نەبوون ب شوربێ سیراب

کەیفییەتێ نەشئەیا شەرابێ
کێشانە کەمالێ ئزترابێ

سافی زقەن و بەدەن شەفافێ
کر مەیل و مەحەببەتا زەفافێ

سەرمەست ب دەست تێک هەرستن
بوو گەلتە و گەلج و دابرستن

دەم لێک بچیان و دەم جودا بوون
گەه تێک ه ژیان و گەه دبا بوون

دەم ئەو ددو بوون و گاه یەک بوون
گەه جۆت و ب یەکڤە گاه تەک بوون

تیرا کو ژ عاجێ بەر هەدەف بوو
ئاماج ب سەفوەتا سەدەف بوو

ئاماج کو بوو مەحەللێ پەیکان
دوڕدانە بەدەل کرن کرن ب مەرجان

نەبل هاتەڤە نەسل ما د وێ دا
نەسلا خوە ژ جان و دل ب وێ دا

پەیوەستە ب ڕۆ ژ ئەگەر ب شەڤ بوون
وان پوڕ ژ مەحەببەتێ ب هەڤ بوون

هەموارە دو سەرخوەشێ د سەرکش
ڤالا دکرن ل یەک دو تەرکش

گەر ڕۆ ژ ئەگەر شەڤێ د ڕەش بوون
ئەو هەردو مەلەک وە پێک د خوەش بوون

گۆیا تە دگۆ دو کیمیاگەر
مەشغوول بوویین ب عقدێ جەوهەر

ئەو رووح و جەسەد ب یەکڤە مونزەم
نەفسەین ب یەک ڤە بوونە مودغەم

ئنزالێ لەگەن نزوولێ ئبریق
تەسعید کرن ب قەرع و ئەنبیق

مەمزووج شەبیهی شیر و شەککەر
مەخلووت وەکی حەیات و کەوسەر

قەتعا چو نەبوو نە خور نە خوابەک
وان بیر نە دهات نان و ئابەک

ئەو هەفتە تەمام بوویە گەردەک
ئاگاه نەبوون ژ حالێ فەردەک

غالب گەڕیا ل دەردی سححەت
غەم چوون ڤەشرین ژ کەربێ وەسلەت

ناگەه سەحەرێ ژ ڕۆ ژێ حەشتێ
رزوان مەشیا ژ نیڤ بەحەشتێ

مەم هێژ وسا ل بەر دەری بوو
دائم ئەوی سەر ل سەر بەری بوو

هێژا ئەوی مەسکەن ئاستان بوو
ڕۆ ژان و شەڤان وە پاسبان بوو

تاجدین کو ژ گەردەکێ بدەرکەت
ڕۆ ژەک تە دگۆ مەمێ ب سەرکەت

فی الحال وە ڕەنگە شادمان بوو
هەم ئەفسەرێ ئەوجێ ئاسمان بوو

یارەک تە هەبت مەگەر وە بیتن
گەر دێ وە نەبت مەگەر نەبیتن

یارێ ب تە ڕا بتن موافق
سەد خزمێ د خائن و مونافق

قوربان بکە قەت مەبێ مخابن
چ دکی ب کەسان کو بێ وەفا بن

قوربان بدە قەت مەبێژە کینە
بێ کێرە برا ئەگەر ب کینە

یارێ تە ژ بۆ تە ڕا برایە
هەم چاڤە ژ بۆ تە هەم چرایە