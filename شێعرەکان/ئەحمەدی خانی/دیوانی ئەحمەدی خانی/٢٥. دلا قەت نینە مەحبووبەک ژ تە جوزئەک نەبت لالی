شاعیر: ئەحمەدی خانی
کتێب: دیوانی ئەحمەدی خانی
سەرناو: دلا قەت نینە مەحبووبەک ژ تە جوزئەک نەبت لالی

دلا قەت نینە مەحبووبەک، ژ تە جوزئەک نەبت لالی
دلاراما نە مەجزووبەک، هەیە سررا تە ژێ خالی

ئەگەر سررا د قەلبانە، وە گەر نوورا د وەجهانە
ب من یەک ڕەنگ و یەک تانە، د گەل یەک بوون ل وی ئالی

ژ غەیبێ ئەو ب یەک هاتن، هەمی جۆتن نە تەک هاتن
وەکی چاڤێت بەلەک هاتن ب هەڤ کەت شاهی و تالی

ئەگەر حوسنە ئەگەر نوورە، ئەگەر نێزیک ئەگەر دوورە
برینا عاشقان کوورە، ژ سەرتیرا کوڕێ زالی

ژ سەرتیرا موجەوهەر بوو، چ ئاور بوو چ خەنجەر بوو
ژ بۆ من ڕا موقەددەر بوو، دەما پفکرنە سەلسالی

وە گەر سەلسال و فەخخارم، تژی نوورم تژی نارم
د باتن شوبهی خونکارم، ب زاهر کەتمە وی شالی

گەلەک شال جەوهەر و زیبا، گەلەک ئەتلەس گەلەک دیبا
گەلەک سیم و گەلەک شیبا، مە هاڤێتن بکر نالی

بکر نالی مە هاڤێتن، هەمی یەک یەک هلاڤێتن
گەلۆ کی بت کو ناڤێتن، حەبیبەک چاردە سالی

مەگەر هەر من دڤێ دلبەر، دوسەد علمان بکەم ئەزبەر
ژ خلخالان دبت ئەبتەر، مەلا مەقسوودێ خلخالی

مەلا مەقسوودێ من خالە، نە ملک و مەنزل و مالە
نە علمێ قالە ئەو حالە، مە حاسل کر ب ئەبدالی

مە حاسل کر ب خیزانی، ب موشتاقی و حەیرانی
وەکی گەنجا د وێرانی مە پەیدا کر ب رەممالی

ب رەممالی مە پەیدا کر، دلێ غەمگین مە پێ شا کر
نقی الخد مە ئازا کر، وەکی پیرا دوسەد سالی

نقی الخد و لحیانن، بەرات و ئەمر و فەرمانن
ب توغراء و ب نیشانن، د دەست عوششاقێ دەللالی

د دەست دەللالی دا من دی، روخێ کاغد سەمەرقەندی
خەتێ کووفی نوقەت هندی، کتابا حوسن و ئەشکالی

کتابا حوسن و دلبەر بوو، خەتێ الله أکبر بوو
مەلایی گۆ ژ ئەزبەر بوو، ل تەختێ دل دبت والی

ل تەختێ قەلبی سولتانە، دلێ وی عەرشێ ڕەحمانە
وەکی خانی نە نادانە، دزانت ئەو ب ئەحوالی

ب ئەحوالی خەبەردارە، ب سوورەت شەکلێ دلدارە
د باتن عەینی دیدارە، تعالى شأنه العالی