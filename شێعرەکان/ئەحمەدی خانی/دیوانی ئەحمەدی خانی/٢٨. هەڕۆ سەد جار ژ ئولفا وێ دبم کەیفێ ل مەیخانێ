شاعیر: ئەحمەدی خانی
کتێب: دیوانی ئەحمەدی خانی
سەرناو: هەڕۆ سەد جار ژ ئولفا وێ دبم کەیفێ ل مەیخانێ

هەڕۆ سەد جار ژ ئولفا وێ، دبم کەیفێ ل مەیخانێ
ڤەبیر من تێت زولفا وێ، دنالم ئەز ژ هجرانێ

ژ سەهما عەقرەب و ماران، دنالم ئەز گەلی یاران
ژ چەهڤان خوون دچیت باران، وەکی ئەو تێنە لێکدانێ

وەکی ئەو تێنە سەر بالان، ببینن نوقتە و خالان
بنەفش و تەرحێ ئالالان، د سەر دا ماهێ تابانی

د سەر دا ئەو مەها ئەنوەر، ژ رەیحان سونبولان دا سەر
کرم سەودا و هەم ئەبتەر، ژ من دل بر ب تالانی

ژ من دل بر ئەڤێ جارێ، کو من دی قامەتا یارێ
وەکی سەلوێ ل جۆبارێ، ڤەمەشیا هاتە ئەیوانێ

ڤەمەشیا یا سفەت حووری، ژ ڕەنگێ سۆرگولا ژۆری
رحێ شێرین دکەم گۆری، ژ بۆ خالێ و نیشانێ

ژ وان خالان تەجەللێ دا، عەتارود بوو د بورجێ دا
دلێ من کێزمەیەک لێدا، ب شیر ئەو هاتە مەیدانێ

ب شیر هات ئەو پەری پەیکەر، شەڤی ماها تژی ئەنوەر
ل من دا باتنی خەنجەر، دنالم ئەز ژ ئێشانێ

ژ وی دەربی یێ گێژم ئەز، شوبی بلبل دبێژم ئەز
ژ چەهڤان خوون دڕێژم ئەز، وەکی تاڤێ ت بارانێ

ژ چەهڤان خوین دبارینم، ژ عشقا تە ئەزێ دینم
شوبی فەرهاد و مەجنوینم، دبێم: لەیلا گەلۆ کانێ

خەریبم ئەز ژ لەیلایێ، نەهن وەک تە ل دونیایێ
بچیتە بیتە زیبایێ، کو عاشق وێ د زیندانێ

کو عاشق وێ دنالیتن، شەڤ و ڕۆژان دکالیتن
ژ چەهڤان خوون دمالیتن، مەجالە بێتە زۆزانێ

مەجالە مە نەکر کارەک، ل سورمە وێ هەبوو مارەک
ڤەڕێکەم ئایەتێ جارەک، د گەل بایێ شەبستانێ

د گەل بایێ سەحەرخێزێ، ببێژە عەنبەر ئامێزێ
تە عاشق کوشت ب ڤێ ڕێزێ، بکە لوتفێ و ئحسانێ

کو من دی بوو ل سەر بانی، دبێژت: ئەحمەدێ خانی
بدە رووحێ د گەل جانی، دبێژم ئەز: بگر.. هانێ!