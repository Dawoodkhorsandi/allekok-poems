شاعیر: ئەحمەدی خانی
کتێب: دیوانی ئەحمەدی خانی
سەرناو: ئەز چوومە باغێ سۆرگولان وەقتێ سەحەرگاهێ ب خەف

ئەز چوومە باغێ سۆرگولان، وەقتێ سەحەرگاهێ ب خەف
من دی سەدایا بولبولان داگرتبوون هەر چار تەرەف

سەوتا هەزار و قومریان، دەنگێ رەباب و موغنیان
تەشبیهی بەزما بەنگیان، هەڤدەنگی هەڤ بوون چەنگ و دەف

مانەندی مەست و سەرخوەشان، ئەز چوومە بەزما مەهوەشان
ئەبروو کەمان و چاڤ ڕەشان، جەرگ و دلێ من کر هەدەف

پەیگان د جەرگی دل پەڕی، سنگ بوویە سندووقا بەری
سەددەق ژ حوسنا تە پەری، هێژا ل من کر کەرب و گەف

هێژا ل من بوو کەرب و کین، زاهر غەزەب باتن کەنین
لێ غەمزەیەک دا من نهین، عەقلێ مە دیسان بر تەلەف

دیسان حەبیبا چاڤ بەلەک، ئحسان د گەل مە بوون گەلەک
لەورا د گەل زولفێن هەلەک، ئالۆز مە دیتین قشت و لەف

شتری و قشت و زولف و خال، هەمیان ل سەر روخسارێ ئال
ڤێکرا هەبوون جەنگ و جدال، لێک ئالیا بوون سەف ب سەف

سەف سەف مە دی وێ کریە جەنگ، هندەک حەبەش هندەک فەرەنگ
ڤێکڕا براندن وەک خەدەنگ، ڤێکرا هەبوون وان لاف و لەف

ڤێکرا هەبوون دەعوا و شەر، دەربوون ل من تیپا تەتەر
ژێک ڕاکرن قەلب و جەگەر، رهتن ژ دل خوونا ب کەف

رهتن ژ دل خوونا دلان، شەهمار و زولفێ سەرملان
بێ رەحم و مەست و قاتلان، مەی خوار ژ فنجانا سەدەف

وان مەیخوران ئەبتەر کرین، بێ قووەت و ڕەنگ زەر کرین
وەللاه ژ دل کەرکەر کرین، خانی بەسە ئاه و ئەسەف