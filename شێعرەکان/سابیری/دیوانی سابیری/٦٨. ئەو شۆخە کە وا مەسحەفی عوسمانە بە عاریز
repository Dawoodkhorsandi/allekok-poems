شاعیر: سابیری
کتێب: دیوانی سابیری
سەرناو: ئەو شۆخە کە وا مەسحەفی عوسمانە بە عاریز

ئەو شۆخە کە وا مەسحەفی عوسمانە بە عاریز
عیسانەفەس و یۆسفی کەنعانە  بە عاریز

خورشیدە بە خاسییەت و لوقمانە بە حیکمەت
ئارام و شیفابەخشی دڵ و جانە بە عاریز

شمشێری برۆی فاتیحی سەد خەندەق و خەیبەر
حەیدەرسیفەت و ڕۆستەمی دەستانە بە عاریز

ناحەق نییە گوڵ غەرقی عەرەق بێ لە بەرەوڕووی
یارم کە ئەڵێی ڕەوزەیی ڕیزوانە بە عاریز

چاکانی جیھان نازی ئەکێشن بە دڵ و جان
نازپەروەر و ئەسکەندەر و سوڵتانە بە عاریز

سایەی لەسەری خەڵقی جیھان لامەدە ڕەببی
پڕ مەنفەعەت و حیکمەت و دەرمانە بە عاریز

سابیر بە دەوا دەردی دڵی چاکەوە نابێ
ئیللا بە کەسێ حەزرەتی لوقمانە بە عاریز