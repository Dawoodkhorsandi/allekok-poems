شاعیر: سابیری
کتێب: دیوانی سابیری
سەرناو: بە چاوی قەسدی ڕۆحی من دەکا دائیم لە پارێزە

بە چاوی قەسدی ڕۆحی من دەکا دائیم لە پارێزە
خودا یارم لە فیتنە و من لە چاوی ئەو بپارێزە

بە تیری غەمزەکەی یارم پەرێشان و بریندارم
خەریکی نەزم و ئەشعارم ئەگەرچی دەوری ئینگلێزە

لە جێگایێ کە سوڵتانی جەماڵی لەشکرئارا بێ
چ جێگەی سەلم و توور و جامی جەم یا تاجی پەروێزە

لەکن تیغی برۆی بەحسی عەلی و زولفەقاری چی
لەکن موژگانی ئەو بێ عەقڵییە بەحسی ڕم و نێزە

عەجایب دڵڕفێنێکە بە نازی چاوی عەییاری
کە نیمە قیمەتی ئیمایەکی شیرین و شەودێزە

چ یارایێکە تەقدیری بەھا بۆ چاوی مازاغی
کە ئەدنا قیمەتی ڕوم و عەجەم کوردان و تەورێزە

لە دوو جادووی سوخەندانی لە غونچەی لێوی خەندانی
وتی موسا کە: یا عیسی، منی ئاسا بپارێزە

لەکن ئاڕایشی حوسنی زولەیخا دەس بە ئاوێنە
کل و شانەی لەکن لەیلایە ھەم شیرینی پەروێزە

لە ھاوار و فیغانم پێکەنینی دێ چ بێڕەحمە
موسوڵمان ئیشی وا ناکا مەزەننە ڕووس و ئینگلێزە

خودایا چاوی چاوی من لە چاوی بەد بپارێزە
ئەگەرچی چاوەکەم چاوی ڕەش و فەتتان و خوێنڕێزە

غەزەل ببڕێتەوە چاکە بەیانە وەختی ئیمساکە
لەمەولا ڕوو لە مەولا کە زەمانی وەرع و پارێزە

دڵی سابیر برینداری خەدەنگی چاوی دڵدارە
سروشکی چاوی دائیم جارییە مانەندی کارێزە