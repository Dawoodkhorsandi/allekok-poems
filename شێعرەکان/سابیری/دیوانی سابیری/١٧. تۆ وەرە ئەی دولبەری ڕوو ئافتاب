شاعیر: سابیری
کتێب: دیوانی سابیری
سەرناو: تۆ وەرە ئەی دولبەری ڕوو ئافتاب

تۆ وەرە ئەی دولبەری ڕوو ئافتاب
لاوەکە بێ پەردە و ناز و عیتاب

بێرە سەرینم مەرەزم تێبگە
وا لە فیراقت جیگەرم بوو کەباب

وا لە غەمی دووری تووە کەوتووم
نەک حوکەما، قابیز ئەکا ئیجتیناب

ڕەحمی خودا بێنە دڵ و بەسیەتی
میحنەت و دووری و فیراق و عەزاب

سەد کەڕەتم دەربکەی و دێمەوە
تۆ کە میسالی عەسەل و من زوباب

دەرد و غەمت حاسڵی عومری منە
وەرنە سەوابم نییە عیندەلحیساب

عەکسی گوڵی ڕوومەتی تۆ باعیسە
وا کە سروشکم بووە عەینی گوڵاب

عاشق و غەمبارم و چاوت شەراب
خەستە و تادارم و لێوت عەناب

فەرموو ئەگەر جان و دڵت پێدەوێ
حازرە سابیر لەبۆ ڕەددی جەواب