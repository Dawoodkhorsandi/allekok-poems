شاعیر: سابیری
کتێب: دیوانی سابیری
سەرناو: ڕۆژ و شەو شەمس و قەمەر لەو حوسنە وەرئەگرن شوعاع

ڕۆژ و شەو، شەمس و قەمەر لەو حوسنە وەرئەگرن شوعاع
دلبەرا تا كل سر جاوز الاثنين شاع

ڕوو مەپۆشە سەرزەمین تاریکە بێ خورشیدی ڕووت
ئەی جەماڵی بێ نەزیرت حیکمەتی مەحز و نەفاع

یادی حوسن و عەشقی چاوت ھەم حەریف و ھەم شەراب
کافییە ئیتر لەسەر موڵکی جیھان ناکەم نیزاع

چونکە دارالمحنة و دوون پەروەرە ئەھلی ھەموو
ناکەس و بێ شەرت و بەدخوو، دین فرۆش و پڕ تەماع

دوژمنی دونیا لەگەڵ ئەھلی شەرەف ناحەق نییە
تەبعی دوونە وەک جوعەل دەگرێ لە بینی گوڵ سیداع

ھەرکەسێ فەزڵ و ھونەر دەرخا لە بازاڕی جیھان
پێی ئەڵێن یاساغە سەد لیرە جەزای خاوەن مەتاع

سابیری گەر عاقڵی تیکەڵ بە دونیای دوون مەبە
مەرحەبای ئەو ژەھرە تۆ پەیداکە تریاکی وەداع