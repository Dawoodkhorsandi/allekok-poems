شاعیر: سابیری
کتێب: دیوانی سابیری
سەرناو: خودایە عاجز و بێ دەستەڵاتم

خودایە عاجز و بێ دەستەڵاتم
بگاتە بارەگاھی تۆ شکاتم

سەراپا غەرقی عوسیان و گوناھم
عەفوو فەرموو گوناھ و سەییئاتم

بە دەستی دەردەوە غایەت زەبوونم
بە حەول و قووەتی تۆیە نەجاتم

ئەگەرچی دەردەکەی من بێ دەوایە
لەکن تۆ سەھلە حەللی موشکیلاتم

خەزێنەی ڕەحمەتی تۆ بێشومارە
منیش میسکین و موحتاجی زەکاتم

لە شوکری نیعمەتت دەرچم مەحاڵە
وەکوو سابیر ھەتا ڕۆژی مەماتم