شاعیر: سابیری
کتێب: دیوانی سابیری
سەرناو: لە سەفەر ھاتەوە سەرپۆشی لە ڕووی کردەوە باز

لە سەفەر ھاتەوە، سەرپۆشی لە ڕووی کردەوە باز
قەمەری تەلعەتی دەرکەوت و دڵم بوردەوە باز

بە سەلامی، دڵی ئاتەشکەدە تەسکینی ھات
بە کەلامی، جگەری ڕیشمی چا کردەوە باز

ئەمە جێی سەجدەیی شوکرانە و سەر دانانە
کە خودا مەرحەمەتی کرد و گەیشتم بە مراز

زەھەب و فیززەیی جان دەرچوو لە بۆتەی ھیجران
نییەتی ترس و غەمی دەست و دەمی مزگەر و گاز

دڵ و جان گەرچی لە دەرد و غەمی دووری دوورن
ھیچ فەرقی نییە کەوتوونەوە بەر غەمزە و ناز

بە خودا ھەر غەم و ئازارە چ دوور و چ نزیک
ھەردوو ھەر قاتڵی دوڕڕاجە چ شاھین و  چ باز

وەکوو دونیا غەم و ئازارە چ بوون و چ نەبوون
مار ھەر ماری زەھردارە چ کۆتا و چ دراز

فەرەح و ڕاحەتی تێدا نییە دونیا بە خودا
بە مەفادی خەبەری سەییدی ساحیب ئیعجاز

لەتە نان و قومە ئاوی کە بە ھەر کەس دابێ
بە یەقین نانەکە زەھراوییە ئاوی کولە گاز

بە زگی مادەری دونیا دز و جەردەی ھێنا
نە لە عەللامە ئەپرسن نە لە حوججاجی حیجاز

بەخەبەر ھاتم و زوو سەجدەیی شوکرم ھێنا
کە ھەموو زامی دڵم خۆش بووەوە کۆنە و تاز

غەرەزت یارە دیارە مەکە ھاوار و فیغان
غەرەزت ماڵە بماڵە بە عەبا جێگە نەماز

بە خودا زەحمەتە دەروێش قەبووڵ بێت و نوێژ
کە لەبەر چاو و قبووڵی ئەکەی ئەم سەجدە دراز

سابیری مادەر و فەرزەند، ھەموو باوەکوژن
عەجەبا باوەکوژت کردووەتە مەحرەمی ڕاز