شاعیر: سابیری
کتێب: دیوانی سابیری
سەرناو: جەژن و شادیمانە ئەمشەو ھاتەوە یاری لەزیز

جەژن و شادیمانە ئەمشەو ھاتەوە یاری لەزیز
زیرەک و شیرین زوبان و ماھی ڕوخساری لەزیز

تا بڵێی خوڵقی حەسەن، نازک بەدەن، نادر دەھەن
نیمنیگاھی نازی چاوی مەست و بیماری لەزیز

سوورەتی گوڵ، فێنکی دڵ، چاوی کاڵ و لێوی ئاڵ
گیانی سەرتاپا بلوور و مەیل و ڕەفتاری لەزیز

چاوی بیماری، حەکیمی حازقی دەرد و مەرەز
ھاتن و تەشخیس و فکر و حوبب و ئازاری لەزیز

ناکەسم سەردانەنێم بۆ بەردەبازی ڕێگەکەی
یا نەکەم ڕۆحم فیدای یاری وەفاداری لەزیز

ھاتە باڵینم تەبیبە، تێگەیی دەرد و دەوام
خوا دەوامی دا، دەوامی دا بە گوفتاری لەزیز

دەستی نایە سەردڵم فیلفەور ئازارم نەما
ھیچ کەسێ نەیدیوە بەم دەستوورە دڵداری لەزیز

سابیری جەژنت موبارەک بێ حەکیمت ھاتەسەر
حبذا بوس و کەنار و یار و شەوگاری لەزیز

سابیرا شوکرانە ببژێرە لەسەر ئەم نیعمەتە
بەڵکوو تا ماوی بمێنێ لەززەتی یاری لەزیز