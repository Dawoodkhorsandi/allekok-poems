شاعیر: سابیری
کتێب: دیوانی سابیری
سەرناو: پایزی پیری پەیابوو نەوجەوانیمان نەما

پایزی پیری پەیابوو نەوجەوانیمان نەما
نەوبەھاری عەیش و نۆش و کامەرانیمان نەما

شیری پیری دەست و پێی ئاسکی جەوانی تێکشکاند
قووەتی سەر پەنجە و باسک و زرانیمان نەما

ئێمە دونیامان نەخست و ئەو ھەمووی خستینە ژێر
ئیعتیبار و دەستەڵات و پاڵەوانیمان نەما

ناخەلف بووین و ڕەوشتی باب و باپیرمان نەگرت
خواشناسی و ئیفتیخار و خانەدانیمان نەما

ڕوو لە چۆلی غەفڵەت و پشتمان لە کەعبەی مەقسەدە
ئەی موسوڵمانینە کەڵکی ئاوەدانیمان نەما

چونکە سەججادەی پدەرمان خستە سەر جادەی عەدوو
زەوقی دین و خوێندنی سبع المثانيمان نەما

خاوەنی خەرمان و مێگەل بووین و ڕوتبە و ئیعتیبار
ئێستە باشاری شوانی و ئاشەوانیمان نەما

دوزدی پیری گەنجی عومری خۆشەویستمانی دزی
بۆیە وا مات و کزین و شادمانیمان نەما

گاور و جوو واز لە دین و مەسلەکی خۆی نایەنێ
دینی موسلیم وا لەبەر شێت و نەزانیمان نەما

دائیمەن دەرد و بەڵامان زۆر و بێ بارانییە
موستەحەقمان بێ کە ئاوی حەوز و کانیمان نەما

ئابڕوومان وەک عەرەق ئەتکێتە جام و بادەوە
حوڕمەتی دینمان وەکوو چایی بەیانیمان نەما

سابیری فەقر و قەناعەت فەخرە بۆ دینپەروەران
سەد شوکر وا مەرتەبەی دونیایی فانیمان نەما