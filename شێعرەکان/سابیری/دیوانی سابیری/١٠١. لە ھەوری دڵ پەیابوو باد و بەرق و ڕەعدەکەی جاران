شاعیر: سابیری
کتێب: دیوانی سابیری
سەرناو: لە ھەوری دڵ پەیابوو باد و بەرق و ڕەعدەکەی جاران

لە ھەوری دڵ پەیابوو باد و بەرق و ڕەعدەکەی جاران
فەوارەی چاوی من فرمێسک ئەڕێژن ھەر وەکوو باران

لە تاوی ئاگری دووریت نەماوە سەبر و ئارامم
بەسەر ئەم ئاگرە ئاوێ لەڕێی پێغەمبەرا یاران

ئەگەر ئایاتی قورئانە ئەگەر ھەنگوین و لوقمانە
پەیا کەن گورج و ئازانە لە دەشت و شار و بازاڕان

خودایە تۆ حەکیمی حازقی بۆ خاتری قورئان
شیفایێ زوو بە زوو نازڵ بکەی بۆ دەردی بیماران

لەبەر لەیلایە مەجنوونم لەبەر شیرینە فەرھادم
مەکەن مەنعم لە گریە و شیوەنی سارا و کۆساران