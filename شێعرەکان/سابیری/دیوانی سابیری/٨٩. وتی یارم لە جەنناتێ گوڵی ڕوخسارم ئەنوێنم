شاعیر: سابیری
کتێب: دیوانی سابیری
سەرناو: وتی یارم لە جەنناتێ گوڵی ڕوخسارم ئەنوێنم

وتی یارم لە جەنناتێ گوڵی ڕوخسارم ئەنوێنم
ھەموو شەو تا سەحەر بۆیە وەکوو بولبول ئەناڵێنم

لە مەغریب ڕۆژ ھەڵات ئەمشەو وتم ڕەنگە قیامەت بێ
موسوڵمانان مەکەن مەنعم نەما عەقڵ و دڵ و دینم

بە غەدداری دڵ و جەرگی بڕیم و پێم ئەڵێ مەگری
نەوا لێشاوی فرمێسکت بکا تەقبیلی داوێنم

لە ترسی سۆز و ئاھی ئاگرینم موشکیلە عەقڵم
بدا ڕێگا کە ناوی نازکت بۆ ناوی دەم بێنم

بە چاوی مەست و مەخموورت ئەوەندە مەست و مەسروورم
لە سایەی تۆوە وەک شێری ژیان زنجیر ئەپسێنم

بە ئومێدم لە حاڵی نەزعدا تۆ بێیە باڵینم
کە تۆ بخوێنی یاسینم دەکەن حوور و مەلەک شینم

بە زستانی فیراقت سابیری وەک پایزی زەردە
بە ڕوخساری بەھارت ئاھی گەرمم شوبھی ھاوینم