شاعیر: سابیری
کتێب: دیوانی سابیری
سەرناو: پەرێشانم بە تیری چاوی خوێنڕێژ

پەرێشانم بە تیری چاوی خوێنڕێژ
وەکوو حۆلی بیابانم وڕ و گێژ

عیلاجم ناکرێ دەردم گرانە
بە قورئان و حەکیمان و بە ڕاوێژ

ئەزانی باعیسی شەوتاو و لەرزم
بە تاتای زولف و چاوانی گەلاوێژ

ھەتا ئومێدی مانم بوو نەھاتی
کە مردم بێرە سەر قەبران و بمنێژ

بە بەرزی قامەتی کووتاھە دەستم
بە ڕاستی سەروی قەددی تالیعم لێژ

نەمامی قەددی تۆ با سەوز و تەڕ بێ
لە کانی چاوی من پاراوە بینێژ

بپرسە سابیری چۆنە لە دووریت
پەرێشانە میسالی بەرخی لامێژ