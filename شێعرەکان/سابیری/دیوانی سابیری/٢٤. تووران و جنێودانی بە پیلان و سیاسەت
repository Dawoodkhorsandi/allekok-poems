شاعیر: سابیری
کتێب: دیوانی سابیری
سەرناو: تووران و جنێودانی بە پیلان و سیاسەت

تووران و جنێودانی بە پیلان و سیاسەت
پێم خۆشە کە بێگانە نەزانێ بە فەراسەت

سەد جار کە بە ڕووی ترش و قسەی سەردێ دەرم کەی
ھەر دێمەوە وەک مێشێ بە ھەنگوینی ھەناسەت

ھەرچەند کە لەبەر قاپییەکەت خوار و زەلیلم
نایدەم بە ھەموو ڕوتبەیی شاھان و ڕیئاسەت

بڕوانە زەوی، سینە ھەموو نەخلی ئومیدە
بێ حاسڵە ڕۆژێ نەبووە جێگە پیاسەت

ناکاو دەسی نایە سەر چاوم و یەعنی
من کێم و ئەزانم بە دەسی نەرم و ھەناسەت

عومرێکە گلاراومە شەو تاکوو بەیانی
خاوم بزڕێنێ بە زڕەی تاس و ھەیاسەت

دوا گیانمە ئاخر نەفەسە و تۆ بی و مەولات
دەم بێنە دەمم بیکەمە قوربانی ھەناسەت

عومرێکە لیباسی غەمی دووریتە لەبەرما
گۆڕین و دڕینی نییە ئەم کۆنە کراسەت

سینەم بە سروشک ئاوڕشین کرد و نەھاتی
فەرموو کەڕەتێ، فێنکە بۆ جێگە پیاسەت

کەوتوومە لەبەر قاپییەکەی تۆ کەڕ و کاسم
جارێ گوزەرێ ناخەیە سەر ئەم کەڕ و کاسەت

خەڵکی گەنمی دوورییەوە جۆ چووە خەرمان
تۆ ھەر لە پەرێز مایتەوە تف و لەو دەس و داسەت

ھەر دێتەوە سوێ زامی دڵی سابیری قوربان
ئارام و سەبووری نییە سووتاوە لە تاسەت

حەسرەت لە دڵم ما کە شەوێ بێی و لە خەودا
سابیر بەخەبەر بێ لە زڕەی تاس و ھەیاسەت