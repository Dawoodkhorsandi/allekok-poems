شاعیر: سابیری
کتێب: دیوانی سابیری
سەرناو: لە خەودا شەرع و دینم دی دەگریان

لە خەودا شەرع و دینم دی دەگریان
بە دەستوورێ کە مردوو بێ پدەریان

کە چاوم کەوتە شین و باوکەڕۆیان
دڵ و جەرگم لە تاوا بوونە بریان

ئەگەرچی دڵڕەق و غەرقی گوناھم
منیش بوومە شەریکی دەردەسەریان

لەپاش ئەم شیوەن و گریانە پرسیم
کە چی بوو باعیسی دەرد و کەدەریان

جەوابیان دا بە دەنگی نەرم و مەحزوون
لەبەر ئازار و سووتاوی جگەریان

برادەر تەعزییەی شێخ و مەلایە
لە دونیادا نەما شوێن و ئەسەریان

کە ئەھلی دین نەماوە ئەھلی دونیا
ھەموو دوورن لە ئەمری پێغەمبەریان

چرا بکوژێتەوە تاریکە دونیا
پدەر مرد و ھەتیو ما ڕووت و عوریان

ئیتر بێ حورمەتی شێخ و مەلایە
خوسووسەن عالیمی مێزەربەسەریان

ئەوان بوون قەدری شەرع و دین بزانن
نەمان و شەرع و دینمان قوڕ بە سەریان

موسوڵمانی ئەمێستا ئیسم و ڕەسمە
پەرێشانن بە خزمەت گا و کەریان

پەنا بە خوا لە شەڕی ئەم زەمانە
زوبان بگرن نەبن تووشی زەرەریان

لە ئەبنائی زەمان دڵ ھەڵئەشێوێ
نەزیک و دوور حەزەریان تا سەفەریان

بە شەربە و شۆربا ڕازی بە سابیر
بەشەر با بێنە شەڕ دووری لە شەڕیان