شاعیر: شاھۆ
کتێب: دیوانی شاهۆ
سەرناو: بەخوا بێ ڕیا ھەواخواتم
لەبارەی شێعر: بۆ شێخ عوسمانی شێخ عەلادین

بەخوا بێ ڕیا ھەواخواتم
تالبی ئیحترامی دەرگاتم

ئارەزوومە ببی بە شاھی جیھان
شایقی شەعشەعەی تەجەللاتم

لەعومی سولالەیی عومەری
عاشقی خوڵق و خوویی ئەعلاتم

بەدڵ و گیان بە وێنەی بوڵبوڵ
ئارەزوومەندی ماھی سیماتم

وەکوو مورغی قەفەس منی بێ دڵ
بەستەیی داوی میھر و سەوداتم

شەو و ڕۆژ من بە یادی ڕوویی تۆ
دڵی پڕ ناڵە و مەقاماتم

بەستە وێژە لە ھیجری تۆ شاھۆ
ھەر دەڵێ ئاخ لە ھیجری تۆ ماتم