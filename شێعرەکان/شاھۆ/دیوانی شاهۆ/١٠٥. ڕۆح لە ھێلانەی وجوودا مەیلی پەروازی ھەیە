شاعیر: شاھۆ
کتێب: دیوانی شاهۆ
سەرناو: ڕۆح لە ھێلانەی وجوودا مەیلی پەروازی ھەیە

ڕۆح لە ھێلانەی وجوودا مەیلی پەروازی ھەیە
ئارەزووی تیری خەدەنگی نیم نیگای نازی ھەیە

عاشقە چی بکا قەرار و سەبر و ئارامی نییە
خەستەیە دەردی گرانە حاڵی ناسازی ھەیە

ناڵە ناڵی دەنگی «یا لەیلا»ی لە سینەم دێتە گوێ
وەرنە سەیری دڵ قەوانی شۆر و شەھنازی ھەیە

ئاگری تیژی شەرارەی ئاھی عالەم سۆزی من
دووکەڵی تاریک و کرپە و شوعلەیی غازی ھەیە

خاتیمەی ھێنا بە ڕۆحم ناوکی موژگانی یار
تا بڵێن ئەو شۆخە تیری چاوی غەممازی ھەیە

ئەلفی خەتتی ئیستوای باڵایی لەیلاکەی ئەمن
شۆخ و شەنگە ڕەنگ و شێوەی گوڵبونی نازی ھەیە

نووکی نێشی زولفەقاری تیژی دوو ئەبرۆیی یار
سەد ھەزاران عاشقی کوژراوی بێ نازی ھەیە

چاوی مەخمووری ھەمیشە بۆ شکاری مورغی دڵ
ھەڵمەتی شاھێنی ڕاوی و چابوکی بازی ھەیە

داوی زوڵفی خاوی دانا بۆ دڵانی عاشقان
شایقیشی پێوە بوو ناڵینی بێ نازی ھەیە