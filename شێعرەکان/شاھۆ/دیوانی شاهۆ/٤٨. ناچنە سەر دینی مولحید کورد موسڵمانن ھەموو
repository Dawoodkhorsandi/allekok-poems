شاعیر: شاھۆ
کتێب: دیوانی شاهۆ
سەرناو: ناچنە سەر دینی مولحید کورد موسڵمانن ھەموو

ناچنە سەر دینی مولحید، کورد موسڵمانن ھەموو
خاوەنی ئایینی پاک و دین و ئیمانن ھەموو

گەر لە سەد نیوەی بکەونە شوێنی بیری لار و چەوت
خۆ ئەوانی کەی موتیعی حوکمی قورئانن ھەموو

خۆ بە عەبدی خوا ئەزانن ئوممەتی فەخری ئەنام
موخلیسی پێغەمبەران و ئەنبیایانن ھەموو

چاکترینی ئوممەتن ئەمڕۆ لەگەڵ ئیسلامی ڕاس
موئمینێکی ڕێک و ڕاستی زاتی یەزدانن ھەموو

ھەوڵ ئەدەن بۆ سەربەخۆیی بۆ ژیانێکی شەریف
بۆ سنووری موڵکی خۆیان پاسەوانانن ھەموو

پیاو و ژن، گەورە و بچوک، بۆ تۆڵە سەندن حازرن
دەس بە تیر و خەنجەر و شمشێر و قەڵغانن ھەموو

مستە خۆڵێکی وەتەن نادەن بە دوژمن بیشمرن
بۆ دیفاعی مافی خۆیان قۆچی قوربانن ھەموو

تۆڵەسێنی خوێنی پاکی ئەو شەھیدانەن کە وا
ئێستەکەش زیندوون و گیانی پاکی کوردانن ھەموو

کارەساتی وەحشیانەی دەرسم و دیاربەکر و وان
نەقشی ناوجەرگ و دڵی سووتاو و بوریانن ھەموو

کردەوەی پیسی گەماڵ وای کرد لە کورد، شاھۆ کە وا
ئێستە تینووی ھەڵ مژینی خوێنی توورانن ھەموو