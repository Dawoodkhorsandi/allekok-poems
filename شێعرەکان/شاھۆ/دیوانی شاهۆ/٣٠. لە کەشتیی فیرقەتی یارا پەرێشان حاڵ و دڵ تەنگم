شاعیر: شاھۆ
کتێب: دیوانی شاهۆ
سەرناو: لە کەشتیی فیرقەتی یارا پەرێشان حاڵ و دڵ تەنگم

لە کەشتیی فیرقەتی یارا پەرێشان حاڵ و دڵ تەنگم
بەسەر دەریای خەما سەییار و بێ خەمخوار و ھاودەنگم

شەو و ڕۆژ من لە بەر خەم یەک دەم ئارامم نییە قوربان
گەھێ مەشغووڵی قوڕ پێوان و گاھێ مات و بێ دەنگم

ئەوند گریام بە خوێناوی جگەر وا سوورە بالینم
ئەوندەم ئاھی سەرد کێشاوە گیانە زەرد بووە ڕەنگم

عەجەب ماوم لە بەختی نەگبەت و شوومم لە لام وایە
ئەگەر بچمە بەھەشتیش ھەروەھا داماو و دڵتەنگم

خوسوس ئێستا کە بەینێکە وەھا دووچار و ناچارم
کە وەک تەیری قەفەس دەسبەستە و داماو و پێ لەنگم

لە خەم وەختێ ڕەھایی دێ دڵی میحنەت زەدەی شاھۆ
بە دارووی وەسڵی خۆی ساتێ دەوا کا شۆخەکەی شەنگم