شاعیر: شاھۆ
کتێب: دیوانی شاهۆ
سەرناو: ئەی یاری خۆشەویستی وەفاکاری ڕاست ڕەو

ئەی یاری خۆشەویستی وەفاکاری ڕاست ڕەو
وەی جێی ئومێدی موخلیسی خەمباری تیرە شەو

وەختێ کە کارتی جەژنەکەتم دیت و خوێندمەوە
وەک نووستوێ کە ڕاشڵەژێ و ڕاچەنێ لە خەو

تیمسالی حاڵی قەومەکەمی میسلی سینەما
ھێنایە بەر نەزەرم و لە پڕ ڕاپەڕیم بە دەو

تۆزێ کە سەیری ئەو فلیمەم کرد و تێی گەییم
دەستم گەیاندە خامە وەکوو بەرقی تیژ ڕەو

نووسیم بە خوێنی دیدە لە سەفحەی سیاھی دڵ
ئەحواڵی کوردی قوڕ بە سەر و بەختی شوومی ئەو

کورد ڕەنجەڕۆیە گوڵبونی عەیشی خەزانی کرد
شانی لە ژێری باری خەما گشتی بوو جەدەو

نەورۆز لە بۆ ئەوانەیە وشکیان ژیایەوە
ناوچاوی بەختە دێزەکەیان بوو بە مانگەشەو