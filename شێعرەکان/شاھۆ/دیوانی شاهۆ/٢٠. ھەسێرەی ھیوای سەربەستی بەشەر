شاعیر: شاھۆ
کتێب: دیوانی شاهۆ
سەرناو: ھەسێرەی ھیوای سەربەستی بەشەر
لەبارەی شێعر: لە جەنگی جیھانیی دووەمدا  ١٩٤٣/٦/١٤

ھەسێرەی ھیوای سەربەستی بەشەر
لە ئاسۆی توونس سەر ھاتەدەر

وەک سوفیدەی سوبح ڕووناکی بەیان
سوپای تاریکی زوڵمی دایە بەر

بە ورشەی شوعلەی پرشنگی جوانی
دونیای سەرانسەر گشت کرد مونەووەر

لە یومنی ئەو بوو دەستەی سوێن خواران
تاجی زەفەریان ھەموو نایە سەر

بۆیە وا تێکڕا ئازادی خواھان
نازی و فاشیستان لەوێ کردە دەر

ئەم بەری دەریای ناوەڕاست ھەمووی
پاک کرایەوە لە پیسی میحوەر

کەسێک تێ فکرێ بە عەقڵ و بە دڵ
لەم گوڕە و نەڕە و فیراری ھیتلەر

ھەر لە ڕۆژھەڵات ھەتا ڕۆژئاوا
وەک گای تاڵانی چۆن درانە بەر

تێ دەگا کە وا دەستەی سوێن خواران
نەجات دەھەندەی عالەم لە خەتەر

خۆ بە کوشت ئەدەن تا بەنی ئادەم
لە چاڵی زوڵمەت، بھێنرێنە دەر

پێویستە ئێمەش بە زمان و بە دڵ
بەڕاستی بگەین سوپاسی داوەر

بەقەدەر ھەموو دونیا و مافیھا
سوپاس بۆ زاتی تەنیای دادگەر

ھەر بژی ھێزی دەستەی دیمۆکرات
بۆ ڕزگار بوونی بەشەر لە زەرەر

بە بای فەنا چن نازی و فاشیستی
دەعبای ئادەم خۆر موجەسەمەی شەڕ