شاعیر: مەحوی
کتێب: غەزەل
سەرناو: خودا بیدا، لە هێڵێکی دەدا، سەیری هەیە ڕێکەوت

خودا بیدا، لە هێڵێکی دەدا، سەیری هەیە ڕێکەوت
وەنەوزم دا، نیگارم هاتە خەو، ئەمشەو خەوم پێ کەوت

بە لەیلاوە وەرە بەر قاپی ئەم لەیلایە ئەی مەجنوون
شەهێکە سەد سەری فەرهاد و شیرینی لە بەر پێ کەوت

وتم: ئاوێکی ڕەحمەت، گەیییە ڕۆحم ئاگری فیرقەت
وتی: لەم دۆزەخە زەحمەت کە دەربێ هەر کەسی تێ کەوت

لەگەڵ دڵ چووم و بێ دڵ دێمەوە، ئەم گەوهەرە یارەب
لەوێ کەوت و بە جێ ما، یا لە ڕێ دا کەوت و بێ جێ کەوت

نیگاهی گرتە غەیر و من دڵم لەت بوو، تەماشا کەن
خەدەنگی گرتە کێ، شەققژنی لە کوێ، زەربی بەر کێ کەوت

لە سەر شانی کەسانی دی جەنازەی من، وتی: چا بوو
ئەم ئیفتادەش لە غەم ڕزگاری بوو بۆ خۆی و سەرپێ کەوت

بە جیلوەی ئەو، وەکوو شەونم، فڕی هەر ئەقڵ و هۆشێ بوو
کە سێبەر مەحوە لەو جێیە هەتاوی لەحزەیەک لێ کەوت