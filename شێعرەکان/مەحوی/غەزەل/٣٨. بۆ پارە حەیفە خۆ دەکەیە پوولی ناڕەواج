شاعیر: مەحوی
کتێب: غەزەل
سەرناو: بۆ پارە حەیفە خۆ دەکەیە پوولی ناڕەواج

بۆ پارە حەیفە خۆ دەکەیە پوولی ناڕەواج
بۆ پارووێکی نان ئەسەفە ڕوو دەکەی بە ساج

ڕێی دا لە قاپییا بمرم، پێشی سەر سەرم
نا، وا گەدا دەبێ بە خوداوەندی تەخت و تاج

بۆ زەبتی موڵکی دڵ بەسە لەو لێوە یەک قسە
شاهم، بە سەوقی لەشکری غەمزە چ ئیحتیاج

با بێنە سەیری گەردن و سینەی نیگاری من
نەیدیوە هەر کەسێ بتی زیو و سەنەم لە عاج

کەی دڵ دەسێنرێ لە بتێ سەندبێتی ئەو
لێوی لە میسر و زوڵفی لە چینی خەراج و باج

کێ قەدری شیعری ئێمە دەزانێ، بەری دەکا
هەر ساحێبە لەبەرکەری کاڵایی بێ ڕەواج

مەحوی عەبەس بە دیدەیی بیمار مائیلە
ناگیرێ ئاشنایێ لەگەڵ مەستی نامیزاج