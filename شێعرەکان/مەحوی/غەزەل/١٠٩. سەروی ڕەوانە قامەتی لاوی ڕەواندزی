شاعیر: مەحوی
کتێب: غەزەل
سەرناو: سەروی ڕەوانە قامەتی لاوی ڕەواندزی

سەروی ڕەوانە قامەتی لاوی ڕەواندزی
ئافاتی جانە غەمزەی چاوی ڕەوان دزی 

لەو ناسیحانی ئێمە کە بۆ دڵ دەدەن بە دز
دڵ ڕەنجە بۆ نیگارم و دینی لەوان دزی

مەجنوونی جیلوەی ئەو پەریەم دیوە هەرچی دی
یەغماگەرێکە عەقڵی لە پیر و جەوان دزی

وەک کارەبا لە کا کەششی جەزبی حوسنی تۆ
سەبری بە دزیەوە لە منی ناتەوان دزی

لێشاوی بەستووە بە ڕووا مەحویا سروشک
داخۆ چ بێ قەراری لە ئاوی ڕەوان دزی!