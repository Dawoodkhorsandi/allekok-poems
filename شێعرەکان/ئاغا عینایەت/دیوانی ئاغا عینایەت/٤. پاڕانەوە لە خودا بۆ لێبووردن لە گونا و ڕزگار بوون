شاعیر: ئاغا عینایەت
کتێب: دیوانی ئاغا عینایەت
سەرناو: پاڕانەوە لە خودا بۆ لێبووردن لە گونا و ڕزگار بوون

ڕۆزگار شیشەی عومرم شکستەن
ڕاگەی ئومێدی حەیاتم بەستەن

تەکلیفم ئێدەن پەرێ ڕای نەجات
موناجات کەروون قاضی الحاجات

یاڕەب بە حاجەت ڕەسوولی سەروەر
قازیولحاجات ڕووی دەشتی مەحشەر

یاڕەب بە حاجەت جەلال و ئەقدەس
دەستگیری مەزڵووم غەریب و بێکەس

یاڕەب بە حاجەت زوولجەلالی وێت
بە عەرشی عەزیم لایەزالی وێت

یاڕەب بە حاجەت پێغەمبەرانت
بە عەرش و کورسی قەترەی بارانت

یاڕەب بە حاجەت شای دوڵ دوڵ سوار
مورتەزا عەلی کوشندەی کوففار

بە ئەشکی دیدەی فاتیمەی زەهرا
هەم بەو شەهیدان دەشتی کەربەلا

بە ناڵەی دەروون عەبداڵانی بەر
مەکێشان نەدڵ وادەی سوب سەحەر

بەسەدای ئەزان ئەڵڵاهوو ئەکبەر
بە شوعلەی جەماڵ پاکی پێغەمبەر

یەک ڕای نەجاتێ بنێرە نە وەر
بە شەرافەتی سەییدی سەروەر

بە دەستێ بەستەی زیندانییانت
ئەسیر و مەزڵووم گۆشەی شارانت

جەمعی زیندانی ئەکرادی بەدبەخت
فریاد ڕەسی کەر نەی فشاری سەخت

دە ساڵەن زووخاو جارییەن لێمان
بەشەرێ نییەن ڕەحم کەرۆ پێمان

یاڕەب بەحاجەت ئیسمی ئەعزەمت
بەو مەلایکان خاس مەحرەمت

یەکەم جار بەو ڕەحم بێ پایانەکەت
بەو عەتا و کەرەم بێ سامانەکەت

پیر و ئاخر شەڕ عاسی و عوسیانبار
قەبووڵ کەر وەنەم تەوبە و ئیستیغفار

خالق و زاتت غەیر جە لوتفی وێت
ڕای ئومێد قەتعەن مەخفی نییەن لێت

ئاگا نە ئەحواڵ دەردەدارانی
شەفا دەهەندەی کول بیمارانی

ئەم دردە دووچار ئێمەشان کەردەن
هەر ساتێ سەد نەوع بەتەر جە مەردەن

کەریم کەرەم کەر کەرەم بێ شومار
زیندەگی پێمان بییەن زەهرومار

یاڕەب بۆ بە عیشق خاسانی دەرگات
غەریب و بێکەس دوور کەفتەی وڵات

مەزڵوومی ئێمە جە حەد وییەردەن
ئیحیامان کەرە هەناسەم سەردەن

بەخشەمان وە نوور پاکی پێغەمبەر
نەی زیندانی تار وەسەن دەردی سەر

ڕەحمێ کەر وە حاڵ عایلە و سەغیر
یاڕەب نەجاتێ نەی دام و زەنجیر

تاقەت و سەبر و حەوسەڵە بڕیان
یەکسەر تەمام بی پەردەی دڵ دڕیان

زەڕڕەیێ ئیمان جە موو باریکتەر
ها وەختەن شەیتان باوەرۆش وە بەر

قووەی وجوودیم، کول نە بەین شییەن
عومرم جە پەنجا و چوار ڕەد بییەن

عەینم بێ عەینەک تەم و بوخارەن
زیندەگی پەرێم چون زەهری مارەن

یاخودا وە ڕەحمت کارێ بسازی
با کۆتا کەروون ڕوودە درازی

ئیستیدعام ئێدەن جە لای خوداوەن
شاد کەرۆم دیدار عایلە و فرزەن

عومری تەبیعی سەر ئامان جۆشۆ
قەبووڵ مەفەرما چی غوربەت بەرشۆ

ئارەزووم ئێدەن یا حەیی داوەر
نەی زیندانی سەخت باوەریم وە بەر

قووەی وجوودی و سەروەتی دنیا
کول تەمام بییەن ڕیشەمان کنیا

بەدتەرین زووخاو دنیا کول وەردم
یەک ڕۆ ئاسایش وە سەر نەوەردم

نەحیف و زەعیف پیر و گرفتار
غەریب و بێکەس، موحتاج، دەردەدار

عنایەت فەردت کول موناجاتەن
سەرتا وە پایین دۆعای حاجاتەن

کافییەن وەسەن سەر دەرد ماوەرۆ
ئومێد هەن خودا قەبووڵش کەرۆ

ئیلتیجام ئێدەن جە لای هامسەران
وە یەک فاتیحە ڕۆحم شاد کەران

دۆعای مەغفیرەت نە دەرگای داوەر
درێغ نەکەران بەشقی پێغەمبەر