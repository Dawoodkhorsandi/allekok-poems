شاعیر: شێخ محەممەدی حیلمی
کتێب: دیوانی شێخ محەممەدی حیلمی
سەرناو: لێمان شارایۆ دڵسۆزی کەلان
لەبارەی شێعر: شیوەن بۆ حەمە لۆری

لێمان شارایۆ دڵسۆزی کەلان
خواحافیزی خواست لەسەر نیشتمان

دای لە شەقەی باڵ کۆترەکەی گیانی
خۆی وا ڕزگار کرد لە دنیای فانی

کردەوەی پاک بوو ئەخلاقی جوان بوو
زۆر خۆشەویستی گەلی کوردان بوو

لە هەر شوێنێکا حەمەی تیا بووایە
ئەو جێگە وەکو دۆزەخ وا بووایە

بە قسەی زۆر خۆش بە نیکتەی جوان
ئەکەوتە سەما مردووی گۆڕستان

هەر بە ئەو ئە کەوت خەڵقی دڵخۆش کا
هەر ئەو ئەیزانی بادە نۆش بکا

هەر خۆی ئەیزانی لە ناو ڕەفیقان
بە پێکەنین و گۆرانی جوان جوان

هەر کەس خە فەتی لە دڵا بووایە
لای حەمە لۆری تۆزی ببووایە

ئەو کەسە ئەیووت هەر من بەختیارم
هەر من دڵ فەرەح هەر من هوشیارم

ئەمجا با بڵێین حەمە گیانم ڕۆ
دڵسۆزی گەل و نیشتمانم ڕۆ

قسە خۆشەکەی ناو یارانم ڕۆ
خومار شکێنی بەر بەیانم ڕۆ

شەو خەڵوەت کێشی بادە نۆشم ڕۆ
دڵسۆزی ڕەفیق زۆر پەرۆشم ڕۆ

بەهێز و بازوو پاڵەوانم ڕۆ
نەوەی ناو شاخی هەورامانم ڕۆ

تەئریخی فەوتی نۆ سەد و حەفتاو سێ
بۆ نەمانی ئەو هیچ کەس نەپرسێ

چوون ئەو نامرێ ڕۆحی باقییە
لە بەهەشتیشا هەر ئەو ساقییە