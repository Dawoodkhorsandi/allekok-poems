شاعیر: شێخ ئەحمەدی کۆر
کتێب: دیوانی شێخ ئەحمەدی کۆر
سەرناو: دڵبە‌را داییم دەناڵم ئە‌ز لە‌ سینەی پڕ لە دە‌رد
لەبارەی شێعر: دیوانی شێخ ئەحمەدی کۆر، لێکدانەوەی: مەلا مستەفا ڕەشیدی &#39;زاواکێو&#39;، چاپی یەکەم٫ ١٣٩٣ هەتاوی، لاپەڕە ٦١و٦٢. - نووسین: نەسرین ڕەحمانی

دڵبە‌را داییم دەناڵم ئە‌ز لە‌ سینەی پڕ لە دە‌رد
جارێ ناپرسی لە‌ حاڵم بۆت دە‌کێشم ئاهی سە‌رد

بۆت ده‌کێشم هەنده‌ زه‌حمه‌ت، سه‌رزه‌نشت و لۆم و میحنه‌ت
یاری ساحێب شه‌رت و نییه‌ت، وه‌خته‌ دڵ بۆت بێ به‌ گه‌رد

وه‌خته‌ دڵ بۆت بێ به‌ خاکه‌، ڕوومه‌تت پڕ نوور و پاکه‌
هه‌ر له‌ جێ ده‌ردم ده‌واکه‌، سه‌ت برینت تازه‌ که‌رد

سه‌ت هه‌زار زامانی تازه‌، جێی خه‌ده‌نگ و نێش و گازه‌
ئه‌مڕۆ ڕه‌ندم دیده‌ بازه‌، تووند و تیژ، ئازاده‌ مه‌رد

جارێ یار نه‌یدا وه‌سه‌رمه‌، بۆچی ناپرسێ به‌ نه‌رمه‌
لێی هه‌ڵگرتم عار و شه‌رمه‌، زه‌عفه‌رانم ڕه‌نگ زه‌رد

ڕه‌نگ زه‌ردم هه‌روه‌کوو به‌ی، ئاهـ و ناڵه‌م دێ په‌یاپه‌ی
هات و دایمێ جورعه‌یی مه‌ی، سه‌عی و ڕه‌نجم‌ دا له‌ به‌رد

سه‌عی و ڕه‌نجم به‌ عه‌به‌س چوو، عومر و دڵ له‌ ڕێی هه‌وه‌س چوو
تا له‌ نێو قالبم نه‌فه‌س چوو، خوێنی جه‌رگی خۆم خوه‌رد

خوێنی جه‌رگ، قووت و ته‌عامه‌،ئاهـ و ناڵه‌م سوبح و شامه‌
دڵبه‌ری مه‌ست و خه‌رامه‌، سونبول و ڕیحان و وه‌رد

سونبول و ڕیحانی ته‌ڕ بوو، هێند و ڕۆمم لێ به‌ شه‌ڕ بوو
ته‌ختی ویم لێ موسته‌قه‌ڕ بوو، هاتنه‌ سه‌ر من فه‌رد فه‌رد

'ئه‌حمه‌دی کۆر' دڵ بزووتی، جوست‌وجۆت وه‌ک عه‌نکه‌بووتی
ئه‌و که‌سه‌ی وا بۆی ده‌سووتی، کردیه‌ قه‌یس و نای له‌ هه‌رد

'ئه‌حمه‌دی کۆر' به‌س خه‌یاڵ که‌، حوببی دنیایه‌ به‌تاڵ که‌
مه‌دحی یاری نوور جه‌ماڵ که‌، وا خه‌لاس که‌ خۆت له‌ ده‌رد.