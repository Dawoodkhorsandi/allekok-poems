شاعیر: شێخ ئەحمەدی کۆر
کتێب: دیوانی شێخ ئەحمەدی کۆر
سەرناو: مه‌كه‌ن مه‌نعی عاشقان، عاشق كاری دژواره‌
لەبارەی شێعر: دیوانی شێخ ئەحمەدی کۆر، کۆکردنەوەی: عەزیز موحەممەدپوور &#39;داشبەندی&#39;، لاپەڕە ١٩٧ـ٢٠٠. - نووسین: کەماڵ ڕەحمانی

مه‌كه‌ن مه‌نعی عاشقان، عاشق كاری دژواره‌
هه‌رچی عیشقی له‌ دڵ بێ، بێ سه‌بر و بێ قه‌راره‌
دائیم له‌ به‌ر هیجرانێ، ڕه‌نگ زه‌رد و لێو به‌باره‌
ده‌ عیشقێدا سووتاوم، غه‌مم له‌ چوار كه‌ناره‌
له‌ به‌ر ده‌رد و حه‌سڕه‌تان، گریانم دێن هه‌زاره‌

گه‌لۆ ده‌ردان ئه‌ز هه‌ڵگرت، ساتێ ناگرم قه‌رارێ
شه‌و و ڕۆژێ ناسه‌برێم، له ‌به‌ر غه‌می ده‌ یـارێ
دڵی من هێند له‌ جۆشه‌، ئه‌سرینم دێنه‌ خـوارێ
مه‌گین به‌ وه‌ی ساكین بێ، ببیێن ده‌نگی به‌هارێ
به‌ گوڵانم دێن سه‌بووری، سه‌ربێننه‌ده‌ر له‌ خــارێ

مزگێنی بێ لـه‌ یاران، ده‌ڵێن ئه‌وڕۆ به‌هـاره‌
هاتن ته‌یری ده‌ ڕه‌نگین، جووت‌به‌جووت بوون قه‌تاره‌
نیشتن له‌ ده‌م شه‌تاوان، زه‌ینی كه‌، چه‌ن هه‌زاره‌
ڕه‌نگاندییان قۆپی و شه‌ت، له‌ هه‌ر گۆشه‌ و كه‌ناره‌
گوڵ هاتنه‌ پیكه‌نینێ، یه‌ک یه‌ک به‌ دڵ به‌ زاره‌

هه‌وری ده‌ ڕه‌ش ده‌هاتن، گرتیان به‌ری ئاسمانێ
غه‌می له‌ دڵم چه‌ن زۆرن، بابڕۆن ده‌گه‌ڵ زستانێ
له‌ گوڕڕه‌ی ده‌ شه‌ماڵێ، له‌ ڕێژنه‌ی ده‌ بارانێ
كوێستان مابوون له‌ ته‌مێ هه‌وه‌ڵ مانگی نیسانێ
به‌ سروه‌ی ده‌ شه‌وبایه‌، گوڵ خۆی داوه‌ له‌ سانێ

هه‌وری ڕه‌ش هاتنه‌ خرۆش، له‌ دامێنی كۆساران
چیا و زۆزان سه‌وزه‌پۆش، ده‌گه‌ڵ لكی ده‌ داران
وه‌نه‌وشه‌م چه‌ن زه‌ریف دین، گوڵان له‌ ده‌م ڕۆباران
به‌ كه‌سک و سوور ده‌خه‌مڵێن، له‌ سه‌ر جۆ و جۆباران
ده‌ڵێن ئه‌وڕۆ به‌هار هات، مزگێنی بێ له‌ یاران

له‌ كوێستانی ده‌ عه‌زیم، هه‌وری ڕه‌ش ده‌خرۆشن
به نه‌خشی ده‌ به‌هارێ، گوڵان زه‌ڕبافته‌ پۆشن
هه‌ر وه‌كوو ئاهووی چینی، سه‌حرا میسكێ ده‌فرۆشن
له‌ شادی ده‌ به‌هارێ، چه‌ن له‌ زه‌وق و له‌ جۆشن
كێو و ده‌ر و دۆڵ و ده‌شت، پاكی سه‌رمه‌ست و خۆشن

زه‌ینی خۆم دا كوێستانێ، چه‌ندی لێم كرد خه‌یاڵه‌
گوڵ بوون له‌ چوار كه‌نارێ، لێی شین ببوون هه‌ڵاڵه‌
زه‌رد و كه‌سک و بنه‌فشه‌، سوورگوڵ و تافته‌ی ئاڵه‌
له‌به‌ر بۆنی وان گوڵان، یاران ده‌بوون بێ حاڵه‌
بولبول له‌ كوێیه‌ مه‌ست بێ، بكا ئه‌فغان و ناڵه‌

له‌ كوێستانی ده‌ وا ڕه‌ند، دڵی ئه‌زه‌ حه‌زینه‌
گوڵبون له‌ ده‌م ڕۆباران، جوان ده‌بوون به‌ په‌رژینه‌
با بێن گوڵان ببینن، هه‌ركه‌س دڵی غه‌مگینه‌
ئه‌و گوڵی ده‌ دونیایه‌، وه‌فایان بۆ كه‌س نینه‌
خۆشی له‌ بۆ وان كه‌سان، دڵ به‌ دونێ خۆش نینه‌

ئه‌و سوێسنه‌ی ساوایه‌، تازه‌ سه‌ری هه‌ڵده‌دا
خاشخاشک و گوڵه‌مێلاق، ئه‌تڵه‌سی سوور ده‌به‌ردا
وه‌نه‌وشه‌ پڕ جغاره‌، سه‌ری له‌ به‌ردێ ده‌دا
بۆنی ده‌با بای سه‌با، بولبول بۆی له‌ خۆی ده‌دا
كاری دونیایه‌ وه‌یه‌، هه‌ر تاڵییه‌ وێت ده‌دا

به‌ لرفه‌ی بای شه‌ماڵێ، به‌ سۆزی ده‌ شه‌وبایه‌
بۆنی گوڵان ده‌پڕژێن، تێكه‌ڵ بوون له‌ سه‌حرایه‌
گوڵ ده‌ركه‌وتن له‌ خارێ، ده‌ریان كردن گه‌ڵایه‌
ئه‌و گوڵی جوان و زه‌ریف، بوونه‌ به‌رگی دونیایه‌
یاران مه‌دحی به‌هارێ، هه‌رگیز له‌ تاریف نایه‌

به‌هار هاته‌ سه‌ر ته‌ختێ، گوڵ پشكووتن به‌ تاوه‌
ته‌رزی گوڵانم زۆرن، چه‌ن ته‌رز، سوێسنی ساوه‌
موژده‌ ده‌نه‌ بولبولێ، ئه‌و عاشقی دڵ سووتاوه‌
ئه‌و دونیایه‌ وا ڕه‌نگین، وه‌فای بۆ كــه‌س نه‌ماوه‌
چه‌ن لاو و جوانی پیر كرد، بۆخۆی به‌ قیتی ماوه‌

بۆنی گوڵان ئه‌ز هه‌ڵگرت، له‌ ده‌م جۆ و سه‌راوان
هاتن ته‌یری گه‌رمێنێ، كـه‌وتن له‌ ده‌م شه‌تاوان
له‌ هاشه‌ی ده‌ شالوورێ، گڕ به‌ربوونه‌ هـــه‌ناوان
فرمێسكم دێن به‌ جووته‌، خوێناوم دێن له‌ چاوان
له‌ حه‌سڕه‌تی ده‌ یارێ، ده‌ناڵم وه‌ک سووتاوان

له‌ به‌ر غه‌می ده‌ یارێ، شه‌و و ڕۆژم خه‌و نایه‌
چه‌ن جوامێر و سوارچاكان، كۆچیان كرد له‌ دونیایه‌
«ئه‌حمه‌د» ئه‌تۆش ڕاده‌بری، یار بۆت ده‌كه‌ن دوعایه‌
مزگێنی بێ له‌ یاران، جێن جه‌ننه‌تولمه‌ئوایه‌
ئه‌و به‌هاری به ‌گوڵزار، بۆ كه‌س ده‌ تاریف نایه

ئەم شیعرە دەبێ وەپاڵ شێخ ئەحمەدی کۆر درابێ، زمانەکەی وە هی شێخ ناچێ بۆیە مامۆستا مستەفای زاواکێویش دە دیوانەکەی دا نەیهێناوە و بە هی ئەحمەدی کۆری نەزانیوە. گیوی مکریانی بە هی ئەحمەدی شێخ مارفی دەزانێ. شێخ ئەحمەد کوڕی شێخ مارفە و خەڵکی دەربەند دەلۆیە، کە کەوتۆتە دۆڵی ورمێ، لە شەڕی نێوان ئێران و ڕووسدا کوژراوە، شێخ ئەحمەد ئامۆزای شێخ بابای شاعیرە. 
سەرچاوە: کەشکۆڵی گیو، بەرگی یەکەم پیتی ئا، لاپەڕە ٨١.