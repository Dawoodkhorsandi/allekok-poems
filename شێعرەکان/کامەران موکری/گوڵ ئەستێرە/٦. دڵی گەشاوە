شاعیر: کامەران موکری
کتێب: گوڵ ئەستێرە
سەرناو: دڵی گەشاوە

خونچەی دڵداریم گیانە ژاکابوو
تاکوو هەناسەی تۆ گەشانێوە

زۆر چقڵ هەر وا دڵمی پێکابوو
تا دڵ نەرمێکەی تۆ بوژانێوە

***

بە پەجەکانت زامی پڕلە سوێم
ساڕێژ بوو، دڵم کەوتە شنەشن

بۆیە، پەپوولەی هەستی ژینی نوێم
بیری چۆتەوە، سزا و خەم چەشتن

***

لە ئاسمانێکا، ڕەنگ پیرۆزەیی
گیانی دڵداری من لە گەشتایە

لە خۆشی گۆنای گەشی پەمەیی
هەمیشە ئەڵێی لە بەهەشتایە