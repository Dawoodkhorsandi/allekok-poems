شاعیر: کامەران موکری
کتێب: زەبری ھۆنراوە
سەرناو: پەروانەی هۆنراوە
لەبارەی شێعر: ١٩٦٤

هۆنراوەی گەشم بە چەپک
ئەنێتە سەر سنگی ناسک

گوڵێکی ئاڵی وەک دەمت
بە ناز ئەدەی لە پەرچەمت

پەروانەی هۆنراوەی «شەیدات»
ئەگەڕێ لەدەوری گۆنات

یا دەم ئەبەی شیعری بەتام
ئەمژی ئەی پەپوولەی هیوام

کەچی نابێ من بە خەیاڵ
هەڵمژم لێوی گەش و ئاڵ

نابێ لەو لێوە پاراوە
بێنمە سەر ڕستی هۆنراوە

دیوانەکەم ئەی کچی گەش
وەک کۆرپە ئەگریتە باوەش

بەڵام نابێ من سنگی جوان
بێنمە باوەشی دیوان

هۆنراوەی من ئەکەیتە بەر
بەڵام نابێ بەژن کەمەر

یا لامل و قژ و گەردن
لە هۆنراوەی منا هەبن

نابێ ناوی سەر سنگی ڕووت
یا گۆی نازداری وەک یاقووت

بە نووکی خامەکەم بێنم
تاسەی دەروونم بشکێنم