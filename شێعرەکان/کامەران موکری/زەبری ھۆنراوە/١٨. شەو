شاعیر: کامەران موکری
کتێب: زەبری ھۆنراوە
سەرناو: شەو
لەبارەی شێعر: ١٩٦٨

مانگ کە پێڵووی هەوری لێکنا، من دەمم برد
بۆ ئەستێرەی دەم و لێوێکی وەک یاقووت

کاتێ کە هەوریی ئەگریجەی خاویم لابرد
تریفەی مانگ ڕژایەوە سەر سنگی ڕووت

***

چرۆ و ئەستێرەکان و مانگ، نێرگز و گوڵ
خونچەی وردی ئاڵ و ناسکی لق و چڵ

کە زانیان لەوان شیرینترە ڕوو و سنگ
هەموو یەکسەر پەنایان بردە بەر گزنگ

مناڵانی ناو شەپۆلی دەریای هەتاو
ڕێیان تەنیم بە دەزوولەی سەرنجی چاو

مەگەر دیسان لەپشت پەردەی شەوا بێ دەم
بنێمەوە سەر مانگی ڕوو و هەوری پەرچەم