شاعیر: کامەران موکری
کتێب: ئاوات و ڕەنج
سەرناو: مۆم

خۆزگە ئەمتوانی شیعری وام
ئەوت پڕی بوایە لە تام

شیعرێ بێ لە عەزرەتا خۆم
بتوێمە هەر وەکوو مۆم

خۆزگە یەک هۆنراوەم ئەوت
وەکوو خۆم بوایە کت و مت

وەک دڵی خۆم وەک دەروونم
وەکوو هەستی پاک و ڕوونم

یان خۆزگە نەمئەزانی من
یەک تۆسقاڵ شیعر ڕێک خستن

تا بمچەشتایە تامی خۆش
لە هۆنراوەی گەرم و بەجۆش

ئاخ چەند لە دەمارم ئەخۆم
هۆنراوەی من سووتاوی تۆم

ناتوانم دەست هەڵگرم لێت
ناشتوانم بڕۆم پێ بە پێت