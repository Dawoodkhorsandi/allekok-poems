شاعیر: کامەران موکری
کتێب: ئاوات و ڕەنج
سەرناو: پیانۆ

لە تیشکی کوڵم و گەردنی
بریسکەی خونچەی ئاڵی دەم

هۆنراوەی جوانم بۆ چنی
بۆم پێچا بە تاڵی پەرچەم

***

لەسەر پیانۆی خەندەی بەکوڵ
بە پەنجەی ئاگرینی کام

بۆ کۆرپەلەی ئارامی دڵ
ئاوازم لێ ئەدا بەتام

***

ئەستێرەم لێ ئەدا لە قژی
مانگم ئەکرد بە تاس کڵاو

تریفەی سەنگیم ئەمژی
بە لێوی هەستی پڕ گوڵاو

***

بە شنەی نیای شەماڵ
کاتێ پرچیم ئەکرد شانە

هەستم بۆ شەوقی کوڵمی ئاڵ
یەکسەر ئەبوو بە پەروانە

***

شەرمی ئەڕشتە سەر ڕوومەت
چاوی بەنازی لێک ئەنا

تەزووی دڵداریی بەلەزەت
بە ناو دڵما هەڵئەزنا

***

بەڵام ژینم وەک شەوێ بێ
لەناکاوا بڕایەوە

ئەو خۆشیەم وەک خەوێ بێ
لە ئەشکی چاوا توایەوە

***

چریوەی مەلێ بوو نەما
یا شەقەی باڵی هوزارێ

تیشکێ بوو ون بوو لە تەما
«شۆخی ناسکی نازدارێ»