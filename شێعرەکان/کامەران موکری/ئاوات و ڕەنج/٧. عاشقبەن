شاعیر: کامەران موکری
کتێب: ئاوات و ڕەنج
سەرناو: عاشقبەن

بۆ ئەو سەرسنگە گۆشتنە
ئەو لامل و بەرگەردنە

کام وشەی زێڕین و جوانە
بۆ یارم کرد بە «گەردانە»

لە وشەی وردی ڕەنگاوڕەنگ
بۆ کەمەر نەخشی باڵای شەنگ

«هەیاسەیەکی» وام بۆ کرد
پڕ بوو لە نەخشی جوان و ورد

لە هۆنراوەی زۆر وردن
بۆم داڕشت «ملوانکە و بازن»

بۆ «گۆ و بەرۆک، دوگمە و دۆڵاب»
ڕیزم کرد وشەی زۆر نایاب

بۆ وەسفی ڕووی کام وشە بوو
جوان و بەتام، تیا بێ تەزوو

سەرجەم هەمووم بەکارهێنان
لە ڕستی شیعرا، دێڕی جوان

لە نێرگز و گوڵاڵەی گەش
لە شەوبۆ و لە ڕێحانەی ڕەش

لە «زەردەپەڕ و لە گزنگ»
ئاوی تاڤگە و نمی ئاورنگ»

وەسفی زۆر جوانم بۆ مژی
بۆ بەژن و ڕوومەت و قژی

وەمزانی وشەی جوان تەواو
لە کەژا، ئاوا، خۆرەتاو

لە ئاسمانا، دەشتا تەما
وشەی جوان و شیرین نەما

کە چی کە نواڕیمە چاوی
بەرگەردنی ڕەنگ هەتاوی

دەریایەکم دی فراوان
پڕ لە بریسکەی گەش و جوان

وشەی وەک مرواری و یاقووت
لە بنیا ورد ورد ئەبزووت

لە وشەی تازەی پڕ لە فەن
بۆم دروست کرد یەک «عاشقبەن»

بە یەک ئەڵقەوە دڵی من
پێوەی بەندە هەتا مردن