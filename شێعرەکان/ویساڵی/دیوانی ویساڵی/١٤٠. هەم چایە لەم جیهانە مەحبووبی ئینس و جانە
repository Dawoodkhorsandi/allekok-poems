شاعیر: ویساڵی
کتێب: دیوانی ویساڵی
سەرناو: هەم چایە لەم جیهانە مەحبووبی ئینس و جانە

هەم چایە لەم جیهانە، مەحبووبی ئینس و جانە
تەبیبی دەردی قەلب و ئارامی ڕۆح و جانە

ئەسبابی نەزمی سەقفی بەیتی وجوود و عامە
ئەرکانی بەزم و عەیشی دڵداری جاویدانە

تەفریحی ئەهلی ویجد و تەزیینی تەختی شایە
مەمدووحی ئەهلی حاڵ و مەتڵووبی عاشقانە

تەنقیحی نەفسی عام و ئەربابی ئەولیایە
مەشرووبی ئەهلی دنیا، خورشیدی گوڵستانە

تەحسینی وەجهی شەخس و تەسکینی ئێشی سەرە
تەنویری چاو و ڕوکنی ئەبدانی ناتەوانە

ئەسبابی زیکر و فیکری پیران و پارسایە
تەرفیعی عیزز و جاهی مەخلووقی ئاسمانە

تەشریحی سەدری خەڵک و ڕەنگین و مەجلیس ئارا
تەرتیبی زوڵف و خاڵ و گێسوویی دڵبەرانە

مەنزووری شێخ و عالەم، مەعشووقی پیر و جوان
مەبغووزی مودخیلان و مەقبوولی سەروەرانە

مانەندی لەعلی یارە، دەرمانی دەردەدارە
شیرین و ئابدارە، ڕەنگ میسلی ئەرغەوانە

شیفای دڵی فیگارە، ئەوسافی بێ شومارە
مەتبووعی یاری غارە، ڕەفیقی ڕاستانە

عەدوویی ئەغنیایە، مەنسووبی ئەتقیایە
هەم دەرد و هەم دەوایە، جانبەخش و جانستانە

بێجورم و بێ هەوایە، پڕ نوور و پڕ سەفایە
مەوجوودی لوتفی خوایە، ڕەفیقی شا و سەپانە

شەوقی دڵی ویساڵی، دائیم بە عەکسی چایە
بە شەمعی چایە ڕۆشن، بەزمی عێراق و بانە