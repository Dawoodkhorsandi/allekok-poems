شاعیر: ویساڵی
کتێب: دیوانی ویساڵی
سەرناو: شەوی یەکشەممە واقیع بوو لە ماڵی ئێمە پەنهانی
لەبارەی شێعر: چوون بۆ سەر دەعوەت

شەوی یەکشەممە واقیع بوو لە ماڵی ئێمە پەنهانی
کە بێن بۆ ماڵی شێخ ئەوڵا، بە ئیزنی شاهی ڕەببانی

کە هاتین گەینە ماڵی شێخ کەریمی حاجی ڕاوەستاین
لەناکاو هات بە گوێمانا عەیانەن دەنگی گۆرانی

گوزەرمان کرد لە ماڵی شێخ کەریم و نەختێ ڕابوردین
کە گوێمان گرت لە ماڵێ، گرتوویانە بەزمی ڕەندانی

نیگامان کردە ئەو بەزمە لە قاپی تۆزێ ڕاوەستاین
لە پاشا هاتینە مەنزڵ، عەجەب جێیێکی نوورانی

کە تێفکرین لە قاپی دوو خەریکی ئامەدوشود بوون
دڵێکی سەروباڵا و گوڵێکی زوڵف ڕەیحانی

لەپاش دانیشتنی بەینێ، جەنابی خاڵە شێخ عەوڵا
بە چاکی چایی حازر کرد لەگەڵیا گۆشت و بریانی

کەبابچی شێخ حەسەن نایش، مودەببیر شێخ حەسەن بارێ
برایم موتریبی بەزم و ویساڵی شەمعی بوستانی