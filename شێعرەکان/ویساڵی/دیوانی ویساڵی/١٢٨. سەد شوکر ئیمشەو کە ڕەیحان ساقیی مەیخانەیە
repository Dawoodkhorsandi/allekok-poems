شاعیر: ویساڵی
کتێب: دیوانی ویساڵی
سەرناو: سەد شوکر ئیمشەو کە ڕەیحان ساقیی مەیخانەیە

سەد شوکر ئیمشەو کە ڕەیحان ساقیی مەیخانەیە
هەر کەس ئەیبینێ بە نازی چاوی ئەو دێوانەیە

سەیری باڵای بەرز و جوانی میسلی سەرو و عەرعەرە
قومری ئاسا، لەنجە شیرین، بولعەجەب جانانەیە

بولبولی دڵ ئینتیزاری عەتری غونچەی دەمیەتی
خاسە هەر ڕەیحانە بۆنی وەک گوڵی ڕەیحانەیە

نەک بە تەنها هەر منی خستۆتە داوی پەرچەمی
سەد هەزارانی وەکوو من وێڵی ئەو کێوانەیە

تا بڵێی شیرینە ڕەیحان خاڵ و زوڵف و پەرچەمی
زوڵفی داوی عاشقانە خاڵی کوڵمی دانەیە

هەر کەسێ پابەندی عەشقی ڕوویی بوو مەنعی مەکەن
عالەمی دونیا سەراپا مەستی ئەو چاوانەیە

شیلان بە سەریا گەر بە ڕیز دێنێتە خوار
عالەمێ ئەمرێنێ فەورەن بەو سەر و لەرزانەیە

لازمە ئێستە بۆ گەردن ئاهو باجی بۆ بەرن
هەر لەبەر جوانی سەروپێچی کە پڕ گەردانەیە

سینەکەی باغی بەهشەتە پڕ لە نارنج و بەهێ
پێی کە سافە وەک بلوورە لائیقی پاوانەیە

عالەمێ بێ ڕۆح ئەکا وەختێ کە خۆیی ون ئەکا
دیارە ڕۆژی تیا نەبێ دونیا وەکوو وێرانەیە

قەت مەکەن لۆمەی ویساڵی خزمەتی ڕەیحان ئەکا
وا لە دەوری شەمعی کوڵمی قەلبی وەک پەروانەیە