شاعیر: کەماڵ ڕەحمانی زەنگیاوەیی
کتێب: چرای خەیاڵ
سەرناو: لاوه‌کان توخوا!
لەبارەی شێعر: ٨٤/٠٣/١٢ زه‌نگیاوێ

تا سووری١ عومرم پڕ چین‌تر ده‌بێ
خۆشه‌ویستی تۆم به‌تین‌تر ده‌بێ

وه‌کوو قه‌یسییه‌ خوێنت له‌ به‌ختم
تا جوانتر ده‌بی، شیرن‌تر ده‌بێ

هه‌ر وا ته‌نگ ده‌بێ دنیا بۆ شادان
بۆ مه‌ی دڵبه‌خه‌م به‌رین‌تر ده‌بێ

داهاتوو ڕه‌شه‌ بۆ ده‌ور و به‌رن
شکور گه‌لی مه‌، گه‌شبین‌تر ده‌بێ

چه‌وساوه‌ ڕۆژێ ده‌گه‌شێنه‌وه‌
چاوی زاڵمه‌ خوێنین‌تر ده‌بێ

به‌شی خوار و خێچ ئاخر سوکییه‌
یه‌کڕه‌نگ و ڕاسته‌، سه‌نگین‌تر ده‌بێ

لاوه‌کان توخوا! هه‌ر به‌ گوڵی دین
خاکن جوان و ڕه‌نگین‌تر ده‌بێ

١. سوور: دیواری دەورەی باغ.