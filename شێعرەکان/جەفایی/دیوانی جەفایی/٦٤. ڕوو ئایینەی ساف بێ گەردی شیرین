شاعیر: جەفایی
کتێب: دیوانی جەفایی
سەرناو: ڕوو ئایینەی ساف بێ گەردی شیرین

ڕوو ئایینەی ساف، بێ گەردی شیرین
قامەت وێنەی نەی شۆخی وەش ئایین

سەر خێڵی خاڵ خاس، نوختەی خاڵانت
داخەن نەڕووی دڵ شای ملاڵانت

دڵ وە مەودای سەیف ئەبرۆت زامدارەن
جگەر وە خەدەنگ موژەت ئەوگارەن

دەروون وە نیگای عەینت مەلوولەن
پای دڵ حەبس بەند تای زوڵف لوولەن

سفیدی لوءلوء دندان شیرین
مڕەنرۆم جە عەین لوئلوء ئەسرین

لێو یاقووت سات قووەتم بەردەن
جیلوەی ئەو زەقەن بێ زەوقم کەردەن

چای زەنەخدانت دڵ وست ئەو چای خەم
دەروون جە گەردەن بێ گەردت گرت تەم

دیای ئەو سینەی پڕ سەفا و جەلا
سازان پەرێ من سەد هەزار بەڵا

نازکی ئەندام لەتیفت چون گوڵ
نازک خەیاڵی من بەردەن جە دڵ

جەستەم وە سەردی مەیلت مەعلوولەن
ئێشم بێ شۆو خەم نە گەردەلوولەن

وە مەودای میقراز خووی بێ وەفاییت
ڕشتەی پەیمانت چەنی جەفاییت

تا تا، تان و پۆ پاچات تا ئەو پەڕ
وێنەی قەیچی پاچ پەرچەم و پا پەڕ

جە فیکرت شییەن چ عەهدێ کەردی
یادت نەمەندەن جەو قەسەم وەردی

تۆ و سوپای پڕ سام جەلالەکەی وێت
تۆ و جیلوەی جەلای جەماڵەکەی وێت

تۆ و ئەو نەی، ئەو خاڵ، ئەو سەیف، ئەو خەدەنگ
ئەو عەین و ئەو لەعل، ئەو زوڵفی وەش ڕەنگ

ئەو لوئلوء، ئەو چای زەنەخ، ئەو زەقەن
ئەو سینەی سفید، ئەو گەردەن، ئەو تەن

هەنێ ڕەحمت بۆ وەی فەقیرەوە
وەسەن وەس! گیان دای وە دەم تیرەوە

عەتا کەر بادەی پڕ مەزەی وەسڵت
ڕەهام کەر تەمام جە سزای فەسڵت