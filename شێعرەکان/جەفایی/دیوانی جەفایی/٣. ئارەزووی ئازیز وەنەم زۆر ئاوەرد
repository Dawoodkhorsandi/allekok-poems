شاعیر: جەفایی
کتێب: دیوانی جەفایی
سەرناو: ئارەزووی ئازیز وەنەم زۆر ئاوەرد

ئارەزووی ئازیز وەنەم زۆر ئاوەرد
جە لای وێم پەی وەسڵ حیلەسازیم کەرد

نە سەر ڕاگوزەر ئەوجا شەو و ڕۆم
سازان بەڵ بدیۆ وە ناڵەی بێ شۆم

گوزەر کەرۆ شۆخ شیرین جەماڵم
جار جارێ بەیۆ بپەرسۆ حاڵم

دەروونم بادەی مەسرووری وەرۆ
دڵ جە دیای ڕووش لەززەتێ بەرۆ

مەزانا بەختم موساعید نییەن
بەدی ئیقباڵم جە حەد بەرشیین

ستارەی تاڵەم بورجش گوم کەردەن
فەڵەک ناکامیم وە سەر ئاوەردەن

من ئەی خەیاڵەم وە دەروون بەردەن
دڵبەرم مەشرەب بێ باکی وەردەن

نەسیم خەیاڵ ئەو جەمین چون گوڵ
پەی گوزەر کەردەی ڕای یاگەی بوڵبوڵ

هاڵای وێش مزان ئەو دەم غونچەی دڵ
ئەو دڵبەر مەرام من نەکەرد حاسڵ

ئەی فەرهاد نیهاد ڕەنج وە بادە وێم
قەیس ئاسا دایم دڵ ناشادە وێم

ناکام ڕەنگ، ناکام، نامورادە وێم
جەفایی بێکەس بێ ئیمدادە وێم