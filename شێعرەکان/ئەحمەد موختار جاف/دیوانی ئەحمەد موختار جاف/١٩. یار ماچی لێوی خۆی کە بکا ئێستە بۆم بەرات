شاعیر: ئەحمەد موختار جاف
کتێب: دیوانی ئەحمەد موختار جاف
سەرناو: یار ماچی لێوی خۆی کە بکا ئێستە بۆم بەرات

یار ماچی لێوی خۆی کە بکا ئێستە بۆم بەرات
لام خۆشترە لە شەهد و لە سەد چەشمەیی حەیات

یاڕەب لەتوکوت و شەقوپەق بێ دڵم ئەگەر
بێ یادی تۆ بێ یەک دەم و یەک ئان و یەک سەعات

جارێ بە تیری غەمزە دڵم کون ئەکا دەمێ
زەردەخەنە و نیگاهی لەنوێ پێم ئەدا حەیات

فەرمووی برالە تۆ سەری خوت لاچۆ زوو بڕۆ
پێم وت کەرەمکە ماچی دەمت ئێستە بۆ برات

جوێندان و تووڕەبوون و قسەی توند و تاڵی تۆ
لام چاترە لە نوقڵ و لە جامێکی پڕنەبات

قوربان غوڵامی قاپیەکەت ئەحمەدە بە دڵ
سا بیکوژە لە دەرد و ئەلەم بیدە زوو نەجات