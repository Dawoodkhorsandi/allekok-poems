شاعیر: ئەحمەد موختار جاف
کتێب: دیوانی ئەحمەد موختار جاف
سەرناو: من ئەڕەنجێنێ نیگار و وا ڕەقیب دڵشاد ئەکا

من ئەڕەنجێنێ نیگار و وا ڕەقیب دڵشاد ئەکا
بێخ و بنچینەی حەیات و عومری من بەرباد ئەکا

بێستوون ئێستەش کە وەقتێ لالەیی لێ سەوز ئەبێ
باسی خوێنی دیدە و داغی دڵی فەرهاد ئەکا

بولبولی دڵ، وا لە دەوری ڕوومەتی گوڵڕەنگی تۆ
بێ قەرارە، شەو هەتا ڕۆژ ناڵە و فەریاد ئەکا

بێت و گەر ڕوخسار و باڵای ئەو نیگارە دەرکەوێ
گوڵ خەجاڵەتبار ئەبێ و پەست و نیگون شمشاد ئەکا

قەت نەبوو ڕەحمێ بە حاڵی ئەم دڵەم کا کافرە
شاهی من لە خوا نەترسە، زاڵمە و بێداد ئەکا

ئەحمەدی بێچارە بۆ دەرد و موسیبەت مایەوە
دڵبەری بێ ڕەحمی ئەو، سەیر و سەفای بەغداد ئەکا