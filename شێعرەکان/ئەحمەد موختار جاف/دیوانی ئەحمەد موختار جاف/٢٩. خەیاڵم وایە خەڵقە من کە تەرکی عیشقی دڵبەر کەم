شاعیر: ئەحمەد موختار جاف
کتێب: دیوانی ئەحمەد موختار جاف
سەرناو: خەیاڵم وایە خەڵقە من کە تەرکی عیشقی دڵبەر کەم

خەیاڵم وایە خەڵقە من کە تەرکی عیشقی دڵبەر کەم
ئیتر میهری پەری ڕوویان بە یەکجاری لە دڵ دەرکەم

ئەگەر دڵ بێت و مەیلی گوڵڕوخان و نازەنینان کا
لە سینەی لابەرم، لەتلەت بە نووکی تیژی خەنجەر کەم

لە داخی سیلسیلەی توڕڕەی نیگاری نازەنینی خۆم
ئەبێ تەرکی وەنەوشە و سونبول و هەم عەتر و عەنبەر کەم

ئەڵێن دڵبەر لەگەڵ مندا دڵی ساردە، ڕەقیب شادە
ئەبێ خاک و گڵی عالەم ئیتر من هەر لەسەر سەر کەم

کە باڵای دولبەری دی سەروی بوستانی وتی شەرتە
ئیتر خۆم دەرنەخەم، تەرکی لیباس و بەرگی ئەخزەر کەم

هەتا کەی هەر لە دووریی تۆ ئەمن بێم و بچم جانا
بە بێ سوود بۆچ نیگەهبانی گوڵ و گوڵزاری بێ بەر کەم

ئەگەر شەو سەر لەسەر خشتێ بکەم باکم نییە چونکە
بە ئاوی دیدە ئوممێدم وەهایە با لەشم تەڕ کەم

وتی عاشق دەست بۆ چی لە زوڵفم بەرئەدەی ئەمشەو
وتم تاکەی ڕەفیقی عەقرەبی جەڕڕاڕ و ئەژدەر کەم

ئەگەر بێ ماچی لێوی دولبەرت تۆ دەسکەوێ ئەحمەد
حەرام بێ گەر ئیتر یادی بەهەشت و حەوزی کەوسەر کەم