شاعیر: ئەحمەد موختار جاف
کتێب: دیوانی ئەحمەد موختار جاف
سەرناو: تا حەیاتم بێ لە دڵما شەرتە میهرت دەرنەکەم

تا حەیاتم بێ، لە دڵما شەرتە میهرت دەرنەکەم
ڕۆژپەرەستم تا بمێنم سوجدە بۆ ئەختەر نەکەم

پێی وتم دوێنێ ڕەقیبم سەیری دڵبەر بۆ ئەکەی
شەمشەمەکوێرەم کە ڕوو بۆ شەمسەکەی خاوەر نەکەم

بێت و گەر دەستم کەوێ ماچی دەمی تۆ چاوەکەم
ڕووڕەشم گەر تەرکی ئاوی زەمزەم و کەوسەر نەکەم

لەو زەمانەی دیومە من، موژگان و ئەبرۆی دڵبەرم
ڕەببی لاڵ بێ، گەر تەوافی خەنجەر و نەشتەر نەکەم

عەرزی یارم کرد کە بۆچ پەرچەم لەسەر ڕوخسارتە
پێی وتم: بەزمە لەبەرچی عوود لەسەر مەجمەر نەکەم

ڕەسمی عاشق واز لە ڕۆح هێنانە بۆ دڵداری خۆی
ڕووڕەشم من گەر لە ڕێتا تەرکی ڕۆح و سەر نەکەم

بێت و بۆم دەست دا تەماشای پەرچەم و ڕوخساری تۆ
شێتم ئەر تەرکی وەنەوشە و لالەیی ئەحمەر نەکەم

یار بە ئیستیهزاوە فەرمووی ماوی بەم دەردانەوە
لافی عیشقی تۆ درۆیە، من ئەبێ باوەڕ نەکەم