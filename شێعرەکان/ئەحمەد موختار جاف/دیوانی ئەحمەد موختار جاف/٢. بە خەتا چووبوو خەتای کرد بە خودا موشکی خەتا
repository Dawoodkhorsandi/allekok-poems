شاعیر: ئەحمەد موختار جاف
کتێب: دیوانی ئەحمەد موختار جاف
سەرناو: بە خەتا چووبوو خەتای کرد بە خودا موشکی خەتا

بە خەتا چووبوو، خەتای کرد، بە خودا، موشکی خەتا
هاتبوو لافی لەگەڵ پەرچەمی تۆدا لێدا

بە ئومێدی ئەوە ڕابوورێ بەسەرما ڕۆژێ
کەوتووم من لە سەری ڕێگەکەیا دەست و دوعا

بەس بلاوێنە ڕەقیب، وا دڵەکەم لەت لەت بوو
سا بکە لوتفێ لە حەق بەندەیی خۆت، تۆ بی خودا

غەم و دەرد و خەفەت و عاجزیی و دووریی تۆ
زەحمەتە جێگە و گونجایشی بێتۆ لە دڵا

کەوتە سەر ڕوومەتی ئاڵت عەرەقی ناز ئێستا
هەر ئەڵێی شەونمی پەخشانە بەسەر بەرگی گوڵا

زوهرە و موشتەری ئێستاکە لە خۆشیی چاوت
وەکوو سەرخۆش لە سەما کەوتنە ناو ڕەقس و سەما