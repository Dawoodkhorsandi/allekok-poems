شاعیر: ئەحمەد موختار جاف
کتێب: دیوانی ئەحمەد موختار جاف
سەرناو: گوڵی خوێنین
لەبارەی شێعر: ١٩٣٠ - لە ژمارە ٢٤٧ی ڕۆژنامەی ژیاندا بڵاوکراوەتەوە.

لەو دەما ئێمە کە خوێنمان ئەڕشت
ڕۆژیش بەهای هێنابووە وجوود

لەو جێگا شەڕەی یەکترمان ئەکوشت
گوڵان سەوز ئەبوون ئەیانکرد سجوود

***

هەر چەند لاشەکان وەک پەینی بەسام
کەوتبوون لە ژێر لقی گوڵاندا

کەچی گوڵانی بێ هۆش و نەفام
تەڕ و تازە بوون لەسەر چڵاندا

***

زەوی ئەوەندە خوێنی خواردبێ
بۆ چی وەنەوشە ڕەنگی هەر شین بێ

خوێناوی لاوان دەشتی پۆشیبێ
هێشتاکوو بەیبوون سپی جەبین بێ

***

بە خوێنی ئینسان گوڵ ئاو درابێ
ئەبوا ڕەنگ و بۆی ئەوان بسێنێ

ئێستا کە پۆل پۆل خەیمەیان داوە
بۆچ بێ پەڵەی خوێن سەر دەرئەهێنێ

***

دێراوی گوڵان چۆن ڕووزەرد نابن
خوێنەخوێکانیان بەسەردا ئەڕوا

بۆ چی ئاو تووشی داخ و دەرد نابن
بۆ وڵاتیان عەیبە سەر تا پا

***

ئەبینن غەیرە ئەچنێ گوڵغونچە
کەچی هیچ کامیان گرژ ناکەن ڕوویان

غالبیەتی بێ و بکات لەنجە
بۆ پێنەکەنین ناکەونە خەزان

***

یەکێکیان جارێ ناڵێ بە هەنگێ
یا بەو 'پەپولەی' هەڵیانئەسێنێ

ئێستا نەمماوە من بۆن و ڕەنگێ
ئیمڕۆ دڵتەنگم بیخە سبحەینێ

***

لەم دەشتەوشوومەی پڕ خەوف و خەتەر
کە لاشەی قەومی ئێمەی تێدایە

بۆ شەرمی حزوور شەعشەعەی زەفەر
کەم ناکەنەوە تاقە گەڵایە

***

ماتەمی ئێمە ڕەنگ و بۆی پێدان
کەچی قەت ناکەن ئیزهاری کەدەر

چونکی بێ حیسسن ئەسنافی گوڵان
لە حاڵی کۆندان دایم تازە و تەڕ

***

لە داخا گەڵای خۆ بپێچنەوە
نەفامن چونکی هێشتا نازانن

بۆ ناو کەوای سەوز خۆ بکێشنەوە
ئەی گوڵان ئێوە بێوەی لاوانن

***

موقابیلی ئەم دەرد و بەڵایە
ئازاد ئەپشکوون گوڵانی وەتەن

چەند بێ ویجدانن ئێوە ئەبوایە
بۆ مردووەکانمان هەر بکەن شیوەن