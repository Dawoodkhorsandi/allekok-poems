شاعیر: ئەحمەد موختار جاف
کتێب: دیوانی ئەحمەد موختار جاف
سەرناو: تۆ کە یارم بی ئیتر غیلمان و حوورم بۆ چییە

تۆ کە یارم بی ئیتر غیلمان و حوورم بۆ چییە
ڕوو ئەگەر دەرخەی تەجەللای کێوی توورم بۆ چییە

ناڵەیی سینەم وەکوو نەی، سەر وەکوو سەمتوورە بۆت
من بە غەم شادم ئیتر کەیف و سروورم بۆ چییە

گەر خوا بیکا موتاڵای موسحەفی ڕووی تۆ بکەم
دڵبەرا ئینجیل و تەورات و زەبوورم بۆ چییە

گەردنی سافت لە پێش چاوم ئەگەر بێ جیلوە کا
کافییە بۆ من ئیتر مینا و بلوورم بۆ چییە

بێ وجوودی تۆ لەلام وەک دۆزەخە باخی جینان
گەر نەبێ تەشریفی تۆ من شارەزوورم بۆ چییە

چی ئەبێ جارێ بڵێی تۆ بەو ڕەقیبەت دولبەرا
لاچۆ سەگباب بەسیەتی کەلبی عەقوورم بۆ چییە

سەیری کەن یارم کە من لەم شارە ڕۆییم پێم ئەڵێت
تۆ بەسەر چوویت تێپەڕیت من یاری دوورم بۆ چییە

قامەتت بۆ من وەکوو ڕۆژی قیامە چاوەکەم
ئەحمەد ئیتر حەشر و نەشر نەفخی سوورم بۆ چییە