شاعیر: ئەحمەد موختار جاف
کتێب: دیوانی ئەحمەد موختار جاف
سەرناو: ئەم دڵەم وا دیارە مەیلی ڕووی گوڵی یاری هەیە

ئەم دڵەم وا دیارە مەیلی ڕووی گوڵی یاری هەیە
بولبولئاسا بۆیە دایم ناڵە و زاری هەیە

گەر لەدەس جەوری ڕەقیبان من بناڵم حەق نییە
چونکە مەعلوومە کە گوڵ بوو، دائیمەن خاری هەیە

وا لە عیشقی پەڕتەوی سەر کوڵمی ئاڵت چاوەکەم
سینەکەم شوعلە و بڵێسەی کوورەیی ناری هەیە

فەرموو بێرە حوجرەیی دڵ خەڵوەتە بۆ بەزمی تۆ
غەیری تۆ قوربان نە نامەحرەم نە ئەغیاری هەیە

ئەشکی چاوم وا لە حەسرەت لەعلی لێوت دەمبەدەم
جارییە و سوور و سوێرە، ڕەنگی گوڵناری هەیە

دڵ لە خەوفی زوڵفی تۆ بۆ گەنجی ڕووت ڕێگەی نییە
چونکە دەوری ئەو تەلیسمە جووتێ ڕەشماری هەیە

ئەحمەدی بێچارە بۆ وەسڵت ئەناڵێ ڕۆژ و شەو
ڕەنگی زەرد و ئاهی سەرد و قەلبی بیماری هەیە