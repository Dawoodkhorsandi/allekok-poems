شاعیر: عەبباس حەقیقی
کتێب: دیوانی حەقیقی
سەرناو: دەردی دووری
لەبارەی شێعر: نووسین: کەماڵ ڕەحمانی - مامۆستا عەبباس حەقیقی، دیوانی حەقیقی، چاپی دووەم (١٣٦٧ کـ . هـ)، لاپەڕە ٧٨.

ده‌ردی دووری زۆر گرانه‌ دڵبه‌را هیجران به‌سه‌
دڵ وه‌کوو په‌روانه‌ سووتا چاوه‌که‌م سووتان به‌سه‌

عاقڵان شه‌یدا ده‌بن ڕووبەندی سه‌ر ڕوو لامه‌ده‌
عاشقان کوشته‌ی جه‌فاتن قه‌تڵی مه‌زلوومان به‌سه‌

مورغی دڵ پابه‌ندی دانه‌ و داوی خاڵه ‌و زوڵفی خاو
گیری به‌ندیخانه‌ تاکه‌ی، به‌ندی بێ ئامان به‌سه‌

هه‌رچی بووم بردی به ‌تاڵان تورکی مه‌ستی چاوه‌که‌ت
تاقه‌ت و سه‌بر و قه‌رارم پێ نه‌ما تاڵان به‌سه‌

شاهیدم فرمێسکی خوێنینه‌ که‌ تۆ جه‌رگت بڕیم
عاشقی ڕووتم ئه‌گه‌ر ته‌قسیره‌ گه‌ر تاوان به‌سه‌

ئێسته‌که‌ش مه‌جنوون و له‌یلێ هه‌ن له‌ عه‌سری تازه‌دا
شێت و سه‌رگه‌ردانی تۆم، حه‌یرانی تۆم، حیرمان به‌سه‌

گه‌نجی عیشقت پڕ به ‌وێرانه‌ی دڵه و من پێم که‌مه‌
تا زیادبێ چاوه‌ڕێی دیشم مه‌ڵێ ئیحسان به‌سه‌

گه‌ر قسه‌ی عیشقی گۆڵ و بولبول له‌ لات ئه‌فسانه‌یه‌
تۆ گوڵی خه‌ندان و ئه‌منیش بولبولی گریان به‌سه‌

ئاورت به‌ردا دڵ و گیانی حه‌قیقی چاوه‌که‌م
ده‌ردی بێ ده‌رمانه‌ عیشقت، ده‌ردی بێ ده‌رمان به‌سه‌‌