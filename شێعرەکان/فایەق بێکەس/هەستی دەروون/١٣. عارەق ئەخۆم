شاعیر: فایەق بێکەس
کتێب: هەستی دەروون
سەرناو: عارەق ئەخۆم
لەبارەی شێعر: ١٩٤٣

من عارەق ئەخۆم کە بێ کەدەر بم
کەمێ لە دنیای دوون بێ خەبەر بم

گەلێ سزام دی لە ڕووی عەقڵەوە
بادەی مەی بخۆم، بێ هۆش و کەر بم

عافێتی تۆ بێ بامێ و قوبووڵی
با من بەعارەق تووشی زەرەر بم

بەهەشت کە پڕ بێ لە وشکە سۆفی
ئاواتەخوازم کە لە سەقەر بم

نامەوێ بەرگی ڕیا و زاهیدی
ئەگەر بەو بەرگەش زۆر موعتەبەر بم

کورسیی مەیخانەم لەلا خۆشترە
لەوەی کە لەسەر تەختی قەیسەر بم

ساقی دەخیلە بمدەرێ جامێ
با لە عالەمی مادە بەدەر بم

ڕزگارم ببێ لە چەند و چۆنی
موددەتێ بۆخۆم بێ دەردی سەر بم