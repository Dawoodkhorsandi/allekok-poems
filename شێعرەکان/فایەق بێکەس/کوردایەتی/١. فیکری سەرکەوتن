شاعیر: فایەق بێکەس
کتێب: کوردایەتی
سەرناو: فیکری سەرکەوتن
لەبارەی شێعر: سلێمانی ١٩٢٥

فیکری سەرکەوتن بەبێ شک، ئەی ڕەفیقان، غیرەتە
فەوز و ئیقباڵ و تەعالی هەر بەسایەی هیممەتە

قەومی کورد ئەمڕۆکە دائیم وا لە حاڵی حەسرەتە
باعیسی فیتنە و فەساد و دوور دڵیی ناو میللەتە

قەومی کورد، شێرانی میللەت! فیکری وەحشەت لا بدەن
وەختی تێکۆشینە ئەمڕۆ، ڕۆژی عیلم و سەنعەتە

میللەتی بێ عیلم و سەنعەت باوەڕت بێ دائما
وا لەژێر پێی ئەجنەبی داناوی هەر بێ قیمەتە

سەیری کە و تێ فیکرە نەختێ چیی بەسەرهات قەومی کورد
سووک و بێ ناو و نیشانە و ژینی دەرد و زیللەتە

گەر بەدڵ بێت و هەوڵ دەین بۆ تەرەققیی قەومی کورد
نائیلی جێگە و حوقووقی خۆی ئەبێ ئەم میللەتە

هەوڵ و تێکۆشین بەتەنها هەر بەدەم کەڵکی نییە
گرمە گرمی هەوری بێ باران نیشانەی زەیقەتە