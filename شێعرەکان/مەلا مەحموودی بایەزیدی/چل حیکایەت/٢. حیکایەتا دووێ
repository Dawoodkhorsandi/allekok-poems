شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا دووێ

دنێڤا ئەکرادان ل وەجھێ تەمسیل، وەھا مەشھوورە کو گۆیا نەقل دکەن، کو وەقتێ پێغەمبەر عليه السلام وەکو چوویە میعراجێ، حەزرەتێ جبرائیل دگەل بویی و سەیرا عەجایب و غەرایبێد سەمەواتان دکرن، پێغەمبەر عليه السلام مەلەکەکی مەزن دیت کو دھولەکی زێدە جەسیم د ئەستودایە و چوماغەکێ مەزن د دەستی دایە، وەھا مونتەزر وەستایە، پێغەمبەر عليه السلام پرسیار کرن کو ئەڤنە چنە و تۆ مەئمورێ چ شولی، ئەوی مەلەکی جەواب دایێ، گۆ، يا رسول الله ئەز مەئمورم کو ئەگەر مرۆڤەک ژ تائیفا خوەندیان ئیحسان و سەدەقەیەکێ وەیاخۆ تەعام و زادەکی بدەنە فەقیرەکی، ئەز دێ چوماغەکی لڤێ دھولێ بدەم، کو ئەڤ ئیحسان و سەدەقەیا وی خوەندی، ب مەعلوومی مەلایکێد سەمەواتان ببن، ئیجارێ پێغەمبەر عليه السلام ژ وی مەلەکی سوال کرن، کو ھندی کو تو ھاتی مەئمور کرن تە قەت چەند جاران لڤێ دھولێ دایە، مەلەکی جەواب دایە، کو حەتا نھا ئەز مونتەزرم، لاکین من قەت ل دھولێ نەدایە، پاشی نھا ژی ئێدی خودێ بزانی، یانی خوەندیێد حەمو مللەتان، ئەکسەری کێم ئیحسان و کێم ئیکرام دبن، لەوڕانێ ئەو دخوەزن خەلق ئیکرام و ئیحسانێ ل وان بکەن، لاکین بخوە تشتەکی نادەنە ژاران.