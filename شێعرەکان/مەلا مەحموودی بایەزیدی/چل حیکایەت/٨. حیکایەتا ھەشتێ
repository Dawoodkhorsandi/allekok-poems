شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا ھەشتێ

نێزوکی کەلا خوشابێ دوو گوندێد مخینان ھەین، ناڤێ یەکی «قەسر» و ناڤێ یەکی «پاکان»، د گوندێ پاکانێدا کێلۆیەکی قەوی زێدە ڕند بناڤێ «بارنیک» ھەبوویە و دیسانێ دوی گوندێ پاکانێ، کوڕەکێ مخین جیرانێ بارنیک ھەبوویە، لاکین ئەو کوڕ فەقیرولحال بوویە بناڤێ پولو، ئەوی و بارنیکێ حەز ژیەکو دوو دکرن، و ھەڤدوو حەباندینە، ھەر چەند پولو ڤڕێ دکەنک بابێ کچێ و بارنیکێ ژبۆی خوە دخوەزە، بابێ کچێ نادەت، کو پولو ڕووسە، ئەز کچاخوە نادەمەوی. موددەیەکی بڤی حالی بوری، ژ گوندێ قەسرێ کوڕەکێ خوەیی مال و حال ھەبوویە بناڤێ شەمماس، ئەو کوڕ مرۆڤان ڤرێ دکەو بارنیکێ ژبۆی خوەد خوەزە و بابێ بارنیکێ ژی کچێ ددە شەمماس، و شیرینی ڤەدخوەن و نیشان دکەن، ئیجارێ پولو دکەڤە قەسدا کوشتنا شەمماس ی، ئیجارێ پولو دائیم دجەسسینە کولجھەکی ڕاستی شەمماس بێتن و بکوژیتن، لاکین دلێ کچێ بارنیک ژی، دل د پولو دایە، رۆژەکێ پولو پرسیار دکە کو شەمماس ژبۆی شولەکێ چوویە ھێشەتێ، ئیجارێ پولو تێتە سەر ڕیا شەمماس و دسکنە و دبینە کو شەمماس ب سواری ژوێدا تێتن، لاکین ئەو سوارە و، پولو پەیایە، ئیجارێ پولو گازی دکە کو کوڕو شەمماس تۆ کی کو بەردلکا من بارنیکێ بخوەزی، کاروبارێ خوە بکە یان ئەز دێ ل ڕویێ دنێ خوەش بمینم، یادێ تۆ خوەش بمینی، دچە بەرایکا شەمماس ی دبێژە، کو چ بکەم حەیف کو تو سوار و ئەز پەیامە، ئەم دێ ئیروکە ل ئێرە کفشیایەکو دو بکەن، کانێ بارنیک دگەھیتەکێ، وەکو شەمماس خەبەرا پولو دبھی، ئەو ژی خوە ژ ھەسپیدا داڤێ خوارێ و ھەردوو ددەنە خەنجەران و بالایەکو دوو دکەن و پێسیرێد ھەڤدوو دگرن و یەکو دوو ددەنە بەر خەنجەران و ھەردوو بێ حال دکەڤن و تەمام دبن، ئیجارێ جەواب دچتە ھەردوو گوندان ژی کو ئەحوال وەھا بوویە، ژ ھەر دووکناران ھاتن و لاشێد وان برن و ھەلگرتن، وەکو جەواب گەھا کچێ ئێدی ئەو ژی دبێژە کو پاشی پولو من ژین ناڤێ، خەنجەرێ تازی دکەو بسەر دکەڤە خوە دکوژە، ئیجارێ لاشێ بارنیکێ ژی برن ل نک قەبرا پولوی چال کرن، ھەر سێ ژی بی مراد چوون..