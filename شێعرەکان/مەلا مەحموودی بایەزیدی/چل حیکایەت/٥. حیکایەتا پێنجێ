شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا پێنجێ

ڕیوایەت دکەن، کو د وەقتێ «کوریوسف پاشا» ل والیتیا ئەرزەڕۆمێ، ژ میرێد خنوسێ قەدیم «محەمەد بەگ» ھەبوو، ئەو ب دەرئانی و ب مالڤە ئینایە نێڤا ئەرزەڕۆمێ، و ژ تائیفا لەزەکیان ژ داغستانێ، «فیراری وەلی پاشا» ھەبوویە، ئەو کرنە میرێ خنوسێ، و چوو ساکن بوو، لاکین دیسانێ ژ محەمەد بەگێ دترسا، کو وەلی پاشا عەزل بکەن و محەمەد بەگ ببتە میرێ خنوسێ، رۆژەکێ وەلی پاشا دبێژە مرۆڤێد خوە، کو ھەرچی کەسێ ژوە، بخەف بچتە ئەرزەڕۆمێ و محەمەد بەگێ بدزی بکوژە و بێتن، ئەز دێ ھەزار قرش و ھەسپەکی چی بدەمێ، دیسانێ ژ «لەزەکیان» مرۆڤەکێ خوەیی جورئەت، ناڤی بەھرام ھەبوویە، کو بدەست و پێ و قەد و قامەت، ئەوی بەھرامی دەرعەھدی کرییە، کو ئەز دێ بچم و محەمەد بەگێ بخەف بکوژم و بێم، ئیجارێ بەھرام تدارەکا خوە دینی، ھاتیە نێڤا ئەرزەرۆمێ و ھەسپێ خوە ل خانەکێ گرێدای و بخوە چوو مەنزلا محەمەد بەگێ دیتیە و جەسساندییە و ڕۆژەکێ دوویان ل ئەرزەڕۆمێ مایی، ڕیا مالا محەمەد بەگێ وجھێ ڕازانا وی و جھێ چوونا خوەیا نێڤا مالێ، ئەڤنە قەنج ھوری بوویە، ئەو محەمەد بەگ ژی دقوتاغەکا مەزندا ساکن دبوویە، کو ئالا مێران جودا و حەرەمخانە جودا بوویە، و محەمەد بەگ بخوە ژی، نەھ، دەھ غولام و ئەتباع بوویە و، و محەمەد بەگ ژی د حەرەمێدا ژن و خوھەکا باکیرە ھەبوویە، د حەرەمێدا ئێدی ب غەیر ژڤان، کەس تونە بوونە، و چەکێد محەمەد بەگێ یێد حەربی ژی ل دیوان خانەیێ دا ب داردا بوونەو، ئودەیا حەرەمێ چەک و سیلاح توننە بوونەو، دوو ئۆدە ھەبوونە دنێڤ یەکو دوو دا، ل ئۆدا ھوندور محەمەد بەگ دگەل خانما خوە ڕادزێن و ل ئۆدەیا بدەرڤە خوھا باکیرە ب تنێ ڕادزا، ئێڤاری بەھرام چەک و سیلاحێد خوە گرێ ددە و تفەکا خوە ژی جووت گوللە تژی، تەخمینا جھێ چوونا مالێ کرییە، نیڤا شەڤێ تێتە سەربانی، کو بێ دەنگ و حس تو نینە، حەمو ڕازانە، ئیجارێ بەھرام تڤەنگا خوە بە رابەری بەژنا خوە دگرە و خوە ل کولکا عەیش خانەیێ ھێدی بژێردا بەرددە و لسەر پایان دکەڤە نێڤا عەیشخانەیێ، لاکین وەکو پێژنا کەتن و دەنگ تێتن، مەگەر خوھا محەمەد بەگی ب پێژنێ ھشیار دبە، دکەڤە شوبھ بەریێ، ڤھن دکە کو بەلکو کتکە، گوھداری دکە، سەھا نەفەسا مرۆڤان دکە، ژ خەو ڕادبی و تێتە ئۆدەیا محەمەد بەگێ و دەرێ ئۆدەیێ ژ ھوندوردا دا ددە و محەمەد بەگێ ھشیار دکە کو ئەحوال ئەڤە، دز ھات، بەھرام ژی راست تێتە دەرێ ئۆدەیێ، تڤەنگ حازر ددەستیدا، گەر چ محەمەد بەگ و ژن را دبن لاکین چەک و سیلاح و ئالەتەکا حەربی ل نک وان توننە و بەھرام ژی تڤەنگ د دەستدا لبەر دەرێ ئۆدەیێ وەستایە محەمەد بەگ دبێژە چارە نینە، ئەز دێ دەرێ ئۆدەیێ ڤەکەم بلانێ دز بێتە ھوندور، کانێ ئەم چەوانێ دکەین، ھەر چەند ژن و خوھ لاواھی دکەن، کو ئەمان دەری ڤەنەکە، تە چەک تو نینە، پاشی تە تەلەف دکەن، محەمەد بەگ دبێژە کو نابی، شەرمەکە مەزنە ئەز بدزی بحەسم و دەری ڤەنەکەم، ئیجارێ محەمەد بەگ دبێژە ژن و خوھا خوە کو ھوون ژ دوورڤە بوەسگن، ئەز دەری ڤەکەم، کانێ چەوانێ دبە، محەمەد بەگ دەری ژ نشکێڤە ڤەدکە لاکین خوە بدەریڤە دلەزقینە و ددە پشتا دەری، وەکو بەھرام دبینە دەری ڤەبوو، بیلا موھلەت دەڤێ تڤەنگێ ددەنیڤا دەری و ئاگر دکە، گوللە ڤالا دچە، بەھرام ئیجارێ ددە قەمەی ژدەرێ ئودێ تێتە ھوندور، وەکو بەھرام تێتە ھوندور و محەمەد بەگ ل پشتا دەری بوویە، پشتا بەھرام ببال محەمەد بەگی ڤە دکەڤە، ئێدێ محەمەد بەگ ژ ترسا خوە ژ شوڤە، بھەردوو دەستان ژ سەر ملێد بەھرام موحکەم حەمێز دکەو، ھەردوو دەستێد خوە لسەر سنگێ بەھرام کلیت دکە، کو ئێدی ھەردوو دەستێد بەھرام ڕانابن و مەعتل دبن، لاکین قەمە ددەست دانە، دنێڤا دەرێ ئۆدەیێ دبە جڕرەنیخا محەمەد بەگێ و بەھرام، لاکین دنێڤ دەری دانە، ژن و خوھا محەمەد بەگێ ژی د خوەزن کو ھەوارێ بدەر ڤەببەن، لاکین رێ توننە، بەھرام قەمە ددەستدانە، لاکین زەبت بوویە ناخەبتی، جزوێ قەمەی ب ئێرەدا وێدا دھەژینە و جارنان سەرکێ قەمەی ل ڕوو و ئەستویێ محەمەد بەگێ د کەڤن، لاکین جزوێ خون دکە، محەمەد بەگ حس دکە، کو ئەڤ مرۆڤە قەوی و زێدە ب قووەتە کوربزە، ئەگەر ئەز بەردەم ئەڤە من دکوژی، ژ ترسان دەستێد خوە موحکەم دکە، میقدارێ پێنج شەش دەقیقان بڤی تەرزی کەشمەکەشا وان دبە، محەمەد بەگ دفکرە کو ئێدی ئەو مرۆڤە ب کی کناری دچیت، محەمەد بەگی دگەل خوە ڕادکشینە و دبە، محەمەد بەگ تاقەتا زەبتا وی نینە و سەرێ بەھرام ژی کوم ژێ چووی و تازی بوویە، ئیجارێ بەھرام خوە ژ دەست محەمەد بەگی ڕادکێشیت ب سەمتێ دەرڤە ھەردوو تێنە بەر شمیکا دەری و سەرێ بەھرام نێزوکی بەرێ شمیکێ تیژ دبە، محەمەد بەگ قەوەت دکە و ب زەرب سەرێ بەھرام ژ پشڤە ئەنیا وی ل وی بەرێ دەری ددەت و سەری ژ پشڤە زاڤ دکەلشە و خوون بسەر و چاڤێد بەھرام دا تێتن، ئەگەر چ ژن و خوھا محەمەد بەگێ ژی د ئۆدێدا دکەنە ھەوار و گازی، لاکین نیڤا شەڤێ بورییە، کەس ھشیار نینن، محەمەد بەگ دفەکرە کو خوونێ سەروچاڤێد بەھرامی بچافت و ئەو ژی ئێدی وەکو بەرێ نەمایی، سست بووی و قەمە ژ دەستان کەت، ئێدی محەمەد بەگ بەھرامی بەر ددە و یەکی دن و یەکی دن، خولاسە ئێدی بەھرام مەجالا لپاتێ نەبووی، خوونێ ژی چاڤ گرتینە و برینێد سەری ژی زاڤن و گەلەک خوون ژێ چوویە، ئێدی ژن خەبەری دبە ژ بۆی غولامان، ئەو ژی تێن لاکین محەمەد بەگێ ژی حال نەمایە ژ چەند جھەکان ببەروە چکێ قەمە ھندەک بریندار بوویە، ئیجارێ ئەوی بەھرامی ددەنە خەبەر دان، کو تو چ کەسەکی و تو دزی و چی، ڕاست ب بێژە، ئیجارێ بەھرام ئەحوالا خوە و ھاتن ھوری کرنا وەلی پاشا ژ بۆی وان دبێژە، ئێدی غولام ئەمانێ نادەنە وی، بەھرام لبەر خەنجەران تەمام دکەن و لەشێ وی بدەرتیننە بەر دەری، و صوبەیێ ئەڤ ئەحوالە مەعلوومی خەلقی دبی و لەشێ بەھرام دبەن دەفن دکەن، ئەڤە نەقلا ژوان بشوڤەمای، بوویە داستان..