شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا بیستێ

قەسە دکەن کو جارەکێ عەشیرەتێ «سپیکان» و «حەیدەران» ھەردووکان دگەل یەک و دوو میقدارێ پانسەد سەری کاروانێ قافیلەباشی «عەبدولقادر ئاغایێ بەغدایی» لێ دان و تالان کرن، بارێد وان حەموو چۆخ و قوماش و ئەتلەس و جانفس و قورمز بوویی، ل دەشتا قازی گولێ بەلاڤ کرن، وەسانێ کو ئەکرادان چۆخ و ئەتلەس و قوماش ب ڕمان د پیڤان و ل یەک و دوو پارەڤە دکرن و حسسە دکرن، ل وێ ناڤێ مرۆڤەکێ خوە جھی ژی راستی وان ھاتی، گۆتە ئەکرادان، قەدەرەکێ چۆخی و قوماشی بفرۆشنە من، ئیجارێ ئەکرادان ئینان، وەسانێ ب ڕمێ چۆخ و قوماش پیڤای داینە وی مرۆڤێ یێرلو، ئیجارێ ئەوی مرۆڤی پرسیار کری، ئەڤە گازا وە چ مەزنە، ئەکرادان گوتنە کو بەلێ، ئەڤە گازا کۆر ئۆغلییە، ل چیان ھێلایە ژبۆی ژاران، کو ئەگەر مرۆڤەک چەند گەز بڤێ بکڕە، مالێ خوە ئاڤا دکەتن، دوی تالانیدا، چار پێنج بار قورمز بدەست ئەکرادەکی کەتبوون و نەزانیە کو چییە، پاشی ھاتبوویە بازیدێ فەلەیەک برییە کو وەرە ھندەکی دەرمانێ من ھەیە ئەز بدەمە تە، ئیجارێ فەلە چوویە ئەو بارێد قورمزان ژ وی ئەکرادی ستاندییە و ئینایە فرۆتیە و گەلەک دراڤ ژ وی قازانج کرییە، نھا ژی ژ جنسێ وی فەلەی ھەین، د بازیدێدا بووینە بازرگانێد مەشھوور و ئەو گازا کۆر ئۆغلی د کوردستانێدا مەعروفە.