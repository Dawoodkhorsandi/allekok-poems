شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا بیست و چارێ

ریوایەت دکەن، کو د زەمانێ پێشیندا ژ ئەکرادێد خەیمە نیشێد بوھتان، ژ تائیفا دودێران مرۆڤەکێ حال خوەش و خوەدیی ڕەزک و مال و دەولەت ھەبوویە، ناڤی مام باپیر و بخوە ژی ئەختیار، لاکین ئەھلێ خەیمەنە، کێم تێنە قەسەبە و باژێڕان، ڕۆژەکێ وە ئیتیفاق دقەومیتن، کو ئەو مام باپیر ژ بۆی شۆلەکێ تێتە ھێشەتا بەرێ سپی و دوو سێ ڕۆژان ژبۆی شۆلا خوە ل وێ دەرێ ساکن دبیتن، ڕۆژا ئینی، خوەیێ مالێ دبێژتە مام باپیر کو توژی وەرە ئەم بچینە خوتبەیێ، ئیرۆکە ئینییە، ئیجارێ مام باپیر ژی دگەل خوەیێ مالێ دچیتە مزگەفتێ و ڕووتنن و گوھداری خوتبەیێ دکەن، لاکین ئەوی مام باپیری، مەگەر قەت تو جاران مزگەفت و خوتبە نەدیتیە، ئیجارێ مام باپیر دبینە، کو ئیمام لسەر مینبەرێ دخوتبەیێدا ناڤێد چار یاران و ناڤێد حەزرەتێ عەبباس و حەزرەتێ حەمزە و حەزرەتێ حەسەن و حوسێن دخونتن، ئەڤنە ژی نمێژێ دگەل ئیمامی دکەن و بدەر دکەڤن و تێنە مالێد خوە، ئیجارێ مام باپیر دبێژتە خوەیێ مالێ، کو ئەڤە ئیمامێ وە چتۆڤ مرۆڤەکێ بێ حورمەتە، د خوتبەیێدا ناڤێد جیرانێد من خوەند و گازی وان حەموویان کر ژبۆی چ قەت ناڤێ من ژی نەخوەند و گازی من ژی نەکر، ئەز خوە ب دەولەت و مالی ژوان جیرانان حەموو زێدەترم، ئیجارێ خوەیێ مالێ دزانە ئەڤ مام باپیرە جاھل و ئەحمەقە، ئێدی دبێژیتە مام باپیری کو ئەوان جیرانێد تە ئیکراما ئیمامی کرینە و پەز و تشت دایینە خەتیبی، لەوڕانێ ئەو ژی ناڤێد وان د خوتبەیێدا زکر دکەتن، ئیجارێ مام باپیر قەوی ئیبرامێ ل خوەیێ مالێ دکەتن، کو ڕابە ھەڕە نک ئیمامی و دگەل وی خەبەر بدە، کو ئینیا دنی، ئەز تێمە ئێرە و ژبۆی ئیمامی سیھ پەزی ھەدییە تینم، ئەلبەتتە دێ، ناڤێ من د خوتبەیێدا بخوونتن، ئیجارێ خوەیێ مالێ ژی دچتە نک ئیمامی. ئەحوالی ئیفادە دکەتن، کو بەلێ ژ ئەکرادان مرۆڤەکێ وەھا ئەحمەق ھاتیە و بوویە مێوانێ من، ئیروکە د خوتبەیێدا وەناڤێد سەحابان زکر کرینە، ئەوی وەزەن بریە، کو ئەو ناڤێد جیرانێد وی نەوقەوی ژوە سل بوویە، کو ئەز ژوان مرۆڤێد ئەو د خوتبەیێدا زکر دکەتن، ژ ھەموویان خوەیی مال ترم، ژ بۆ چ ناڤێ من زکر ناکەتن، ژتە ئیلتیماس دکەتن کوڤێ ئینیا کو تێتن، تۆ ناڤێ وی ژی د خوتبەیێدا زکر بکەی، وەعد کرییە دێ سیھ پەزی ژ بۆی تە ھەدییە بینتن، ئیجارێ ئیمامی وەکو ئەڤ خەبەرە سەھ کری د کەنتن و دبێژە بلانێ وەسان بتن، کو ئەز ئینیا دنی ناڤێ مام باپیری ژی د خوتبەیێدا زکر بکەم، خوەیێ مالێ جەوابێ ژبۆی مام باپیری تینتن، ئەوژی شابووی دچیتە مالا خوە و ئینیا دنی في الواقع سیھ پەزان ژ بۆی ئیمامی تینتن و تێتە ھێشەتا بەرێ سپی و دیسانێ ل خوەیێ مالێ خوە دبیتە مێوان و پەزان ژ بۆی ئیمامی ڤڕی دکەتن، وەقتێ سەلایێ مام باپیر دگەل خوەیێ مالێ ئەو ژی تێنە خوتبەیێ و ئیمام دچتە سەر مینبەرێ، ئیجارێ مام باپیر ژی ژ پێشڤە رونشتیە و مونتەزرە کو ئیمام ناڤێ وی بخونتن، ئیجارێ ئیمام دبێژە کو «ایھا المام باپیر انت کالکلب الکبیر» موئەززن دفکرە کو ئیمام بەری خوتبەیێ ئەڤ کەلامە گۆت، وەزەن دبەتن کو بەلکو ئیمام غەلتییە، ئیشارەت د کەتن، ئیجارێ ئیمام دبێژیتن کو «لی من الاغنام عشرون ولک عشرە» ئیجارێ ئێدی موئەززن دەنگ ناکەتن و خەتیب خوتبەیێ دخوونتن و نمێژێ تەمام دکەتن، وەکو بدەر دکەڤن ئێدی خەتیب ئەحوالی ژبۆی موئەززنی بەیان دکەتن و دەھ پەزان ددەتە موئەززنی و بیست پەزان ژی بخوە دخوەتن، مام باپیر ژی شا بووی، دچتە نێڤا ئەکرادان، کو ئیروکە من سی پەز دایی ئیمامی، ناڤێ خوە ل خوتبەیی دایە خوەندن، ئێدی ئەز ژی وەکو خوندکارێ ئەکرادانم، لەوڕانێ ناڤێ خوندکاری ژی د خوتبەیێدا زکر دکەن و ناڤێ من ژی ئیرۆکە د خوتبەیێدا زکر بوویە، ئیجارێ ئەکرادان ب مەسخەرە دگۆتنە وی مام باپیری، خوندکاری بژی، وەسان ئەحمەق بوو، کو فەھما ڤی خەبەری نەدکر ول نک خەلقی فەخر دکر کو بەلێ گۆیا کو ئەز بڕاستی خوندکارم..