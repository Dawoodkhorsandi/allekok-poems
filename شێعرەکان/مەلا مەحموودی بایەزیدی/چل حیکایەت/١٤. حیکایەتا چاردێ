شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا چاردێ

نەقل دکەن، کو د وەقتێ حکومەتا عەبدولڕەزاق بەگێ میرێ خوشایێ، دنێڤا ھێشەتا کەلێ، ژ ئاغا و ئەعیانێد وان، کوڕەکێ چەلەبی ئاغا پەیدا بوووی بناڤێ ئیبراھیم ئاغا، وەکو گەھایە شانزدە ھەڤدە سالی، دڕوشد و ڕەشادەت و جامێری، دڕمبازیدا قەوی مەشھوور بووی، ھەرچی تالانا ئێبراھیم ئاغا ل پێ بچتن، ئەلبەتتە بەرێ ناموسێ یا ئیبراھیم ئاغایە، و ئەو ل کنارێ دنی غالب دبی، خولاسەی کەلام، دانا خودێیە، دنێڤا ھندەک موددەیەکیدا، ئیبراھیم ئاغا ل وان کناران و ل مەھمەدان زێدە شوھرەت دیت و ڕۆژ ب ڕۆژێ تەرەققی کر، و خوەیی غولام و ئەتباع و نان و کەرەم و مال بوویی، تە حسێب دکر کو ژبۆی ڤی، مال و ئیقبال دەم ب دەم ژ عەسمانان دباری، ھەر کەسی ئێدی بەحسا ئەوسافێد وینە، ئیبراھیم ئاغا وەھا گۆت، وەھا دا، وەھا کر، ئێدی بەحسا میر و ئاغایێد مایی ئەسلەن نینە، سوبان بەری دیوانێ، ناس دچنە نک ئیبراھیم ئاغا و پاشی تێنە نک میری، بڤی تەرزی چار سالان کێشای، میر فوکری کو بەلێ ئیبراھیم ئاغا ئێدی گەلەک مەزن و بێ پەروا بوویی، ئیجارێ مرادا کوشتنا ئیبراھیم ئاغای دکەتن، لاکین گەر چ عەبدولرەزاق بەگ ژی ژ مالێ چار پێنج بەگزادە ھەی، ئیللا ئیبراھیم ئاغا قەوی دلێرە، ئەگەر دەست بدەتە خەنجەرێ ب وی ڕا مقاوەمەت زەحمەتە، و ژ دەرڤە سی چل ئەتباع ھەین، ئەگەر قەسدا کوشتنا ئیبراھیم ئاغای بکەتن، گەلەک فیتنە و فەساد پەیدا دبی، دائیم دڤێ فوکرێ دا بوویە، ئاخری رۆژەکێ بەگزادە دبێژنە ئیبراھیم ئاغای، ئیشەڤ وەرە سەرێ کەلێ زیافەتێ، لاکین ئەم پاشی بچنە حەماما حەرەمێ و کەیف بکەن، قەزا ھاتیە، ئیبراھیم ئاغا ژی بێ پەروا دگەل دوو غولامان دچنە سەرێ کەلێ زیافەتێ، پاشی ئێڤاری دگەل عەبدولرەزاق بەگێ شیڤێ دخۆن و رۆتنن حەتتا ساعەت دبتە چار، ئیجارێ بەگزادە دبێژنە عەبدولرەزاق بەگێ کو دەستورا مەو ئیبراھیم ئاغای بدە، ئەم دێ بچنە حەماما حەرەمی کەیف بکەن، لەوڕانێ دخۆشابێدا حەمام تو نینە، ئیللا حەمامەکا بچووک ل حەرەما سەرێ کەلێ ھەیە، ئیجارێ ئیبراھیم ئاغا ژی ئەمین بێ ترس غولامێد خوە ژی ل یالێ دیوانخانەیێ دھێلیتن و بخوە بتنێ دگەل ھەرسێ بەگزادان دچنە حەمامێ و دشەلن و دچنە نێڤا حەمامی پاش ساعەتەکێ بەگزادەیەک ھەبوویە کوڕێ برایێ عەبدولرەزاق بەگێ ناڤی مەنسور بەگ دبێژە ئیبراھیم، کەیفا من قەلونەکێ د خوەزی، ئەز بچم جامکانێ قەلونەکێ ڤەخۆم و بێم ئێجارێ ئەو مەنسور بەگ تێتە جامکانی و جلێد خوە وەردگرتن، و خەنجەرێ دبەرپشتا خوە دکەتن و دچتە ھندوڕی نێڤا حەمامێ و ئیبراھیم ئاغا ددەتە بەر خەنجەران، بەگزادە سێ بوونە، ئیبراھیم ئاغا بتنێ و ڕووس، دیسانێ ئیبراھیم ئاغا خەنجەرێ ژ دەست وان دستینە و بەگزادەیەکی بریندار دکەتن، پاشی ئیبراھیم ئاغا دکوژن تەمام دکەن، سوبەیێ لاشێ ئیبراھیم ئاغای کێشانە بنێ کەلێ و ئەو بەگزادە دگەل غولامێد خوە چووی مالا ئیبراھیم و مالێد غولامێد وی تالێن کرن، ئێجارێ جەنازا ئیبراھیم ئاغای برن چال کرن، عەبدولرەزاق بەگ ڕاحەت بوو و حکومەت کر، لەوڕانێ وەکو دکوردستانێدا مرۆڤەک ناڤ ددە و مەشھور دبیتن، ئێدی تەوەججوھا خەلقی، ل وی مرۆڤی زێدە دبیت و ھەر کەسەک خوە ددەتە تەرەفێ وی، ئێدی حاکم ژی ب وان چارە ناکەن، رۆژ ب رۆژێ ئەو مرۆڤێ ناڤ دایی قوەت و شوھرەت زێدە دبیتن، ئەکسەرێ فەسادا ئەکرادان ژی مرۆڤێد وەھانە پەیدا دبن.