شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا سیھ و چارێ

نەقل دکەن کو د وەقتێ شاھ ئسماعیل کو شاھێ ئیرانێ بوو، ل مەراغە یێ خانەکێ عەجەمێد رافزی ھەبوو، ناڤی عەسکەرخان بوو، و قەزایێد ھەکاریان ژی ل سینورێ ئیرانێ کەلەکا ئاسێ ھەیە لسەر بەرەکی واقع بوویە، لاکین قەوی موحکەمە، کەلا دمدمی دبێژن، و میرەکێ کەلا دمدمی ھەبوویە، ناڤی خان عەبدال بوو، لاکین قەوی زێدە لاوەکی جوان و سپەحی بوویە، زێدەناڤ میرێ چەپک زێڕین دگۆتن، ئەوی خانێ ڕافزی عەسکەر خانی دایم عەداوەت و دوژمنی دگەل خان عەبدالی و ئەھالیێد دمدمی ھەبوویە، و دایم ژیەکو دوو تالان دبرن و مێر دکوشتن، ئیجارێ ئەوی عەسکەرخانێ ڕافزی ژ ئەترافێد مەراغەیێ، پانزدە ھزار سوار و پەیا بەرھەڤ کری، ب تۆپ و ئوردو چوویە سەر کەلا دمدمی، سەرخان عەبدالی و کەلا دمدمی دایە حسارێ و چار کنارێ کەلێ گرتی، کو ئێدی ژ تەرەفەکی ئەسلەن ھاتن و چوون توننە، دنێڤا کەلا دمدمی ژی مەزن و بچووک حەفت سەد مرۆڤ ھەبوونە، ئەوان ژی دەست بشەری و دەعوایێ کرینە، ھەر ڕۆژێ خان عەبدال دگەل سەد مرۆڤان ژ کەلێ بدەر دکەڤن و ب عەسکەر خانڕا شەڕی دکەن، میقدارەک تەلەف دبتن، قەدەرێ مایی بشۆڤە ڤەدگەڕینە کەلێ، ب ڤی تەرزی ھەر ڕۆژێ شەڕ و دەعوایێ دگەل لەشکرێ ئیرانێ دکەن و گۆیا خان عەبدالی ڤڕێکریە نک پاشایێ وانێ و ئەحوالێد موحاسەرا خوە ئیفادە دکەن و ئیمدادێ دخوەزن، ڕۆژ بڕۆژێ لەشکرێ عەسکەر خانی تێتن و زێدە دبتن، لاکین مرۆڤێد خان عەبدالی کو د حەسارێدانە تەلەف دبن و کێم دبن، خولاسەی کەلام، میقدارێ سێ مەھان على التوالى عەسکەرخان کەلا دمدمی ددەتە حەسارێ و ھەر ڕۆژێ تۆپ و قونبەران داڤێتە کەلێ و شەڕ و دەعوایێ دکەن و ژ مرۆڤێد خان عەبدال دنێڤا کەلێدانێ ژ حەفت سەد مرۆڤان، حەفتێ مرۆڤ دمینن، ئێدی د کەلێدانێ جبەخانە و ئازۆخە ژی کێم بووی، زێدە ئەو عەیال و ئەتفال بێ چارە و پەریشان دبن، ئێدی ژ جھەکی، ئومێدا ئەھلێ کەلێ نامینیتن و تاب و تاقەتا دوژمنی ژی تێ نینن، ڕۆژەکێ خان عەبدال ئێدی ژ ناچاری دگەل وان مرۆڤێد مایی دکەنە شێور کو ئەحوالێ مەدێ چەوانێ بیتن و ئەم چ تەدبیر و چارەیێ ل خوە بکەن، ژ ڕۆمێ و ھەکاری و ئەھلێ ئیسلامان، ھندە موددەیە فەردەکی ئیمداد و بارەبی ژ بۆی مەنەھات و مە ژی حەفت سەد مێر ھەبوون، دڤی موددەیێ حەسارێ شەھید و تەلەف بووی، نھا ماینە حەفتێ مرۆڤ و ژ نێڤا کەلێ جبەخانە و ئازۆخە ژی خلاس بوویی، ئەڤ ئەھل و عەیال برسی دمینن. ئەم دێ کو سانێ بکەن، ھوون چ ڕەئی و تەدبیرێ دکەن، ئەم رەئی بخوەزین تەسلیم ببن وەیا خوە ئەم کوسانێ بکن، ئەو مرۆڤێد شێوری ھەریەک رەئیەکێ دکن، دا خان عەبدالی گەوھەر خانم ژی دنێڤا شێورێدانێ دابوویە، ئیجارێ گەوھەر خانم.. دبێژیتن، کو نە رەئی و تەسلیم بوون کێرنایێ و موناسب نینە، لەوڕانێ ڕایو و عەھد و ئەمانا قزلباشان بێ ئیعتبار و بێ باوەرینە، ئەگەر چ سوورەتا ڕایێ ددەنەوە لاکین پاشی نابنە خوەیی خەبەرێد خوە و دیسانێ ئیھانەت و خیانەتێ دگەل وە دکن، یا قەنج ئەوەکو ئەڤە سێ مەھن مە ئەڤە حەسار و زەحمەت و جەفا کێشایە و ھندە مرۆڤێد مە شەھید بووینە، ئەمژی دگەل یەکو دوو عەھد و ئەمانێ بکەن، ھەرچی کو مێرن ھوون دەرگەھێ کەلێ ڤەکەن و ژ کەلێ بدەرکەڤن، ئەو دێ ھجوما وە بکەن و ژ مە ژنان ژی ھەرچی قودرەت ھەین، ئەمژی چەک و ئەرکانان ڕادبەستین و دگەل ھەوە تێینە شەڕی و ھەرچی کچ و بووکێ کو قودرەتا شەڕی نین، بلانێ ئەو ژی ژەھرێ حازر بکەن و کو ھوون قوت بوون، بلانێ ئەو ژەھرێ بخۆن، دابدەست رافزیان نەکەڤن و بلانێ یەک ژی مەئمور بیتن، ھەرچی جبەخانا کومایە بەرھەڤ جھەکی بکەتن، وەکو ئەو رافزی تژی نێڤا کەلێ دبن، وی دەمی بلانێ ئەو مەئمور ئاگری بدەتە وێ جبەخانێ، ب ئەوێ ئەم حەشر دبن، بلانێ ڕافزی ژی قڕ ببن، ئێدی ھەرکەسەک لسەر ڕایا گەوھەر خانمێ قرارێ دبەن و ئەوێ تەرتیبێ دکەن، لاکین ژ خوە قەتع ئومێد، ھەرکەسەک ژ بۆی مرنێ حازر بووی، ڕۆژا ئەینی نێزوکی زەوالێ خان عەبدال دگەل حەفتێ نەفەر غازیان و بیست و حەفت نەفەر ژنان دەرێ کەلێ ڤەدکەن، ژیەکو دوو مەزن و بچووک جوان و پیر ژن و مێر خاتر دخوەزن و یداعێ ژ ھەڤدوو دکن، بگرین و زاری ژ کەلێ بدەر دکەڤن و ھەرچی کچ و بووکێد جوان ژی ھەین ژەھرێ حازر دکەن و ژ برجان نەزەرێ ل وان چوویی و خان عەبدالی دکەن ژنا خان عەبدال عاسیمە خانم ژی ھەرچی جبەخانا مایی بەرھەڤ مغازەیا بنێ دەرێ کەلێ دکەتن و ئەو ژی ژ برجان دفەکرە مونتەزر دمینتن، وەکو خان عەبدال دگەل کۆمەکێ ژ کەلێ بدەردکەڤتن، قزلباش زەن دبەتن کو ئەو دێ بڕەڤن، ئێدی قزلباش ژی، دەستەشیر ئێرۆشی تیننە خان عەبدال و غازیان و لبنێ کەلێ دکەنە شەڕ، لاکین ئەھلێ دمدمی ھندک و رافزی زاڤن و ژن و کچ ژی ژبرجان نەزەر دکەن و سەلەوات تینن و زاری و گرینێ دکەن، دەنگێ فریاد و فیغان و زاریا زارۆک و مەعسوومان دچتە فەلەکان، خولاسەئێ کەلام، حەتتا نەفەرەک ژوان غازیان مایی، جەنگ دکەن و ھەموو ژی شەھید دبن، لاکین ژ قزلباشان ژی دوو چەندان و سێ چەندان مرار دکەن، وەکو خان عەبدال و مرۆڤ و ژنێد بدەرکەتی بیلتەمام شەھید دبن، ئێدی ئەو رافزی ژی، ئێدمایی ھجومی کەلا دمدمی دکەن و تژی نیڤا کەلێ دبن، ھەرچی کو ژ کچ و بووکان ھەبوون، زاڤان ژەھر ڤەخوەری و عاسم خانم ژی ئاگری ددەتە جبەخانەیێ و یالەکێ کەلێ بەرھەوا دبتن، ژ ئیرانی و ژ عەیال و ئەتفالێد ئەھلێ دمدمی، ھەرچی ئەجەل تەمام بوویی تەلەف و ھیلاک بووین و ھەرچی ژ رافزیان مورد نەبوویی خەلاس بوویی، ئەو ژن و زارۆکێد ل کەلێ مایی ژ بۆی خوە ئەسیر کرن و برن و ھەرچی شایەد پیرو ئەختیار مابوون ئەو ژی ھەموو کوشتن و شەھید کرن و ئاگر داینە کەلێ ژی کەلھ و ئاڤاھی ھەموو سووتن، لەوڕانێ ژ رافزیان بێ حسێب ھیلاک و مورد ببوون، ئێدی ژ وێ ڕۆژێ حەتتا نھا ژی کەلا دمدمی وەسانێ خالیە تو ئەلخالیە، خرابە دمینە، ئێدی ئاڤا نەبوویی و ئەڤە قسسەیا شەڕێ کەلا دمدمی قەوی مەشھور و مەعرووفە د کوردستانێدانێ و مەلایێ باتەیی مێم و حێ لڤێ قسەیا مەوزون داستانەک ئینشا کرییە، ئەکسەرێ ئەکرادان وێ داستانێ د مەجلیساندا دخوونن و ژبۆی شەھیدێد کەلا دمدمی حەیف دخۆن و دگرین و دوعایێ دکەن..