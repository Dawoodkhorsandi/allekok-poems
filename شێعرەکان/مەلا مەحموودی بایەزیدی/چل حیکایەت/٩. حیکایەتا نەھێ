شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا نەھێ

ژ بەگزادەیێد ھەکاریان، شێخی بەگ ھەبوو، مامێ خان مەحمود میرێ قەزا مەکسێ بوو، لاکین زێدە ژێھاتی و جامێر و خوەیی ڕوشد و ڕەشادەت، دوی وەقتیدا، ناڤ و دەنگ ھەبوو، ھەموو کەس ژێ دترسان و ھندەکان دەخەسی د کرن، و ئەو بخوەژی ل مەکسێ میربوو، میرێ ھەکاریان ئیبراھیم خان بەگێ ژڤی کرییە دەخەسی، وەلێ د خەبتی، کو بەلکو بدەست بینە و بکوژە، مومکین نەدبوو، خوھەکا ئیبراھیم خان بەگێ میرێ ھەکاریان ھەبوو، ژنا میر شەرەفێ میرێ قەزا شاخێ بوو، و ئەو میر شەرەف فەوت ببوو و خوھا ئیبراھیم خان بەگێ، عادیلە خانم دگۆتن، لشونا مێرێ خوە میر شەرەف د «کەلا» شاخێ دا حاکم بوو، و ئەوێ عادیلە خانمێ زاڤ مال و دراڤ و موجەوھەر ھەبوو، ئیجارێ ژنەپەنی ڤە ئیبراھیم خان بەگێ، ڤڕێکری یەنک خوھا خوە عادیلە خانمێ کو تۆ دکاری ب تەرزەکی شێخی بەگێ بینی «کەلا» شاخێ نک خوە و بدەی کوشتن، تو ژنی ئەو فوکرا کوشتنێ ژ تە ناکەتن، ئیجارێ عادیلە خانمێ مرۆڤەکی ژ ئەھلێ حەرەمێ ڤڕێ دکە نک شێخی بەگێ، کو بلانێ بێتە کەلا شاخێ، ئەز و ئەو یەکو دوو ب بینن و خەبەر بدەین، مەراما من ھەیە، کو ئەز شێخی بەگێ مارە بکەم و ھندە مال و تەجەممولا من ھەیە و من ئەولاد نینن، ئەڤە «کەلا» و ئەڤە مال و ئەملاک، بلانێ بگەھنە شێخی بەگی، وەکو ئەڤ خەبەرە ژبۆی شێخی بەگێ دچیت، ئەو ژی ڤی خەبەری ڕاست حسێب دکەت و ھەوەسا جوانی و تەمەعا خانم و مالی ددەتە سەری، جەوابێ ڤڕێ دکە، کو بەلێ ئەز دێ دگەل سەد دوو سەد مرۆڤان فلان ڕۆژێ بێمە «کەلێ» بلانێ خانم د تدارەکێدا بی، وەکو جەوابا ھاتنا شێخی بەگێ دگەھە عادیلە خانمێ، ئەوژی دبێژە مرۆڤێد خوە بلانێ شێخی بەگ دگەل دەھ ئەتباعێد خوەیێ موقەڕڕەب لسەرێ «کەلێ» ببنە میوان و مرۆڤێد مایی ل ژێری ھێشەتێ بدەنە خەلقی میوان و عادیلە خانم ڤڕێ دکە ژ مخینان دەھ مرۆڤێد گەربەز و ب قووەت خوەیی تڤەنگ و خەنجەر، وێ رۆژا کو دبی شێخی بەگ بێتن، ئەوان مخینان گۆیا ژبۆی خزمەتێ تێنە کەلێ، ئیجارێ وەکو شێخی بەگ تێتن و دچتە سەرێ «کەلێ» پەیا دبیت، حەرەم کەھیاسی دبێژە شێخی بەگێ، کو میرم خانم دوعا دکە و دبێژە کو بلانێ میر دگەل دەھ ئاغالە ران ببنە میوانێ کەلێ و مرۆڤێد مایی ژی ببنە میوانێ ھێشەتێ، شێخی بەگ ژی دبێژە بلانێ وەسا ببە، ئەوان سەد و دوو سەد مرۆڤان ل ھێشەتێ بەلاڤ دکەن و میر دگەل دەھ ئاغالە ران، ل ئالێ مێران لسەرێ کەلێ ل دیوانخانەیێ دبنە میوان، شەربەت و قەھوە و بخور و گولاب ژبۆی شێخی بەگێ تینن، کو خانم سلاڤ دکە، سەرسەران و سەرچاڤان ھاتیە، بلانێ ڕاحەت ببە، پاشی بشەڤ ئەز میر دخوەزمە حەرەمێ، بلا بێتن ئەم دگەل یەکو دوو خەبەر ددەین، ئیجارێ خانم تینە ئەوان دەھ مخینان تینە و دبێژە کو ئەز دێ شێخی بەگێ بکوژم و داینمە ئۆدەیەکا حەرەمێ، کەنگی گازی وە دکەم ھوون بچنە ئۆدەیا وی شێخی بەگی، بدەنە بەر خەنجەران و بکوژن، ئیجارێ ئێڤاری تەعام و زاد ژبۆی شێخی بەگێ ڤڕێ دکەن و ئیکرام و ئیعزازێ دکەن، وەکو سێ سەعات ژ شەڤێ دبۆرە، ناڤمال تێتن فانوس د دەستیدا دبێژە شێخی بەگێ کو خانم تەدەخوەزە حەرەمێ کو دگەل تە خەبەر دەت، ئیجارێ مرۆڤێد شێخی بەگێ کو دگەل بوونە ل دیوانخانەیێ دمینن، لەوڕانی حەرەم خانەیە کەسێ بیانی ناچتن و شێخی بەگ ژی باوەرکرییە کە عادیلە خانم دێ وی شو بکەتن، ڕادبە و دچتە حەرەمخانەیێ ئۆدەیێ، وەکو شێخی بەگ دچتە ئۆدەیێ دڕوونت دبینە کو خانم لوێ دەرێ نینە، پرسیار دکە کو خانم کانێ، دبێژە شێخی بەگێ کو خانم دێ نھا بێتن، ئیجارێ خانم ئەمرێ وان دەھ نەفەر مخینان دکەتن پێکڤەدەست ب خەنجەر دچنە ئۆدەیێ و بالا شێخی بەگێ دکەن، دگەل شێخی بەگێ تنێ خەنجەر ھەبوو، ئێدی چەک و سیلاح توننە بوون، ئێدی ئەگەر چ شێخی بەگ ددەتە خەنجەرێ، لاکین بێ فایدە مرۆڤەک دگەل دەھ مرۆڤان دێ چ بکەتن، شێخی بەگ دووسێ مرۆڤان ژوان بریندار دکەتن و ئەو مرۆڤ ئەوی ددەنە بەر خەنجەران و تەمام دکەن، ئیجارێ خانم ئەمرێ وان مرۆڤان دکەتن دچنە دیوانخانەیێ و ئاغایێد مرۆڤێد شێخی بەگێ دگرن و دشەلینن و حەبس دکەن و جەوابێ ڤڕێ دکەتە خەلقێ ھێشەتێ، کو من شێخی بەگ دا کوشتن، بلانێ ھەر کەسەک مێوانێد خوە بگرن و بشەلینن و بەر بدەن، ئیجارێ خەلقێ ھێشەتێ ھەر کەسەک مێوانێد خوە وەھا بێ دەعوا و شەڕ گرتن و شەلاندن و بەر داین، صوبەیێ ئیجارێ لەشێ شێخی بەگێ ژ بەدەنا کەلێ ئاڤێتنە خوارێ و برن دەفن کرن و ئەو دەھ ئاغایێد مەحبوس کری ژی ڤڕێ کرن ژبۆی میرێ ھەکاریان، برایێ خوە ئیبراھیم بەگێ، وەکو خەبەرا کوشتنا شێخی بەگێ گەھایە مەکسێ، مالا وی و کوڕێد مامێد وی خان مەحمود و خان عەبدال و خان ئەحمەد ئێدی ئەوانە ژی کرنە شین و ماتەم، ئێدی چ چارە، لاکین دائیم کەتنە قەسدا عادیلە خانمێ و ئەوان مخینان، موددەت دنێڤدا بۆری، کوڕێ شێخی بەگێ ھەبوو منة الله بەگ، لاکین قەوی زێدەجەسور و رەشید بوو، دوازدە سالی بوو، جھێ بابێ خوە و میرینیا مەکسێ زەبت کر و ئەڤ دەعوا ژی کەڤن بوو، پاشی چار سالان بخەف تەدارەک کر، کوڕێ شێخی بەگ منة الله بەگ سێ سەد مرۆڤێد بژارە ب شەشخانە ھلگرتی و چەند تەرەجە دگەل خوەبرن، نیڤا شەڤێ دانینە بەر بەدەنا «کەلێ» و چووینە نێڤا کەلا شاخێ و عادیلە خانم گرتن و مرۆڤێد وێ گرتن و ھێشەت ژی زەبت کرن، پاشی ئەو مخین و چەندەک ژ شاخیان کوشتن و مال و ئەشیا و ھەرچی کو عادیلە خانمێ ھەبوون حەموو زەبت کرن و لاکین عادیلە خانم نەکوشتن ژ کەلێ ب دەرانین و شاندنەنک برایێ وێ ل ھەکاریان و زایعاتا مرۆڤێد خوە ژ خەلقێ ھێشەتی ستاندن و مودەیەکی ژی قەزا شاخێ زەبت کر و تەسەڕوف کرن، پاشی ھندەک موددەیی منة الله بەگ ئەجەلێ ئەمان نەدایێ، ب ئەمرێ خودێ فەوت بوو، ئیجارێ ئاغایێد ھەرتوشیان «کەلا» شاخێ ژ مرۆڤێد مەکسیان دزین و ئەو ب دەرانین.