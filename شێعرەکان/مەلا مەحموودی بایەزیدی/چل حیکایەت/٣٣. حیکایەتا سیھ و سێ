شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا سیھ و سێ

ڕیوایەت دکەن، کو مەعلووم، عەشایرێد بوھتان، زڤستانێ دچنە بەڕێی و مابەینا جزیر و موسلێ، کۆنێد خوە ڤەدگرن و زڤستانێ لوی چۆلی ژ دەرڤە دمینن و عەرەبێد عنزە ژی کەزالیک ئەو ژی زڤستانان د کۆناندا نێ ساکن دبن، لوی وەقتی مالێد ئەکرادان و عەرەبان نێزوکی یەکو دوو دبن و جارنان دۆستی دگەل یەک و دوو دکەن و بەعزەن دچنە مالێد یەک دوو و تێن، بڤێ موناسەبەتێ مالا ئاغایێ ئالەکان شەرەف ئاغا و مالا ئاغایێ تایفا گەرگەران ژ عەرەبێد غزی شێخ تارم، نێزوکی یەکو دوو بوونە و جارنان ئەڤ شەرەف ئاغا و شێخ پێکڤە دچن وتێن، ڕۆژەکێ شەرەف ئاغایێ ئەلکی دچتە سلاڤیا شێخ تارمی، دبینیتن کو تەیرەکێ شاھین دنیڤا کۆنیدانێ لسەر ئۆتراغێیە. ئیجارێ شەرەف ئاغا پرسیار دکەتن، کو ئەڤ شاھینە شێخ تارم ئێ ھەوەیە، شێخ تارم دبێژیتن کو بەلێ ئەڤە تەیرێ منە و ناڤی ژی شەبیبە و قەوی نێچیروانە، ئەگەر شەرەف تە دڤێت ئەز بدەمەتە، دا ژ بۆی تە کەوان شکاری بکەتن، ئیجارێ شەرەف ئاغا دبێژتن قەوی قەنجە، تەنبیھی مرۆڤێد خوە دکەن، تەیری دگەل خوە تینن و تێنە مالێد خوە، وی ڕۆژێ دمینتن، دووترا ڕۆژێ شێخ تارم قەوی بیست سوارێد عەرەبان ژ جیرانێد خوە ھلدگریتن کو وەرن ئەم بچن کێفیا شەبیبی بپرسین، سوار دبنو تێنە مالێ شەرەف ئاغای و پەیا دبن و رووتنن، کێف کێف شەبیب دبێژن، شەرەف ئاغا دبێژیتن تەییب، ئیجارێ پەز سەر ژێدکەن و ئیکرام و ئیعزازێ دکەن، خوەرن ڤە خوەرن، مەسارف، ئێڤاری سوار دبن، شێخ تارم دچتە مالا خوە ڕۆژەکێ دسەکنە، دووترا ڕۆژێ دیسانێ بڕەکێ سواران ھلدگرتن و تێنە مالێ شەرەف ئاغای پەیا دبن، کێف کێف شەبیب دبێژن و رووتنن، دیسانێ ئیعزاز و ئیکرام حەتتا دبیتە ئێڤاری، شێخ تارم سوار دبیتن و دچتە مالا خوە، ڕۆژەکێ ل مالا خوە دسەکنە، دووترا ڕۆژێ دیسانێ وەھا، خولاسەئێ کەلام، ئێدی پاشی نابڕیتن، شەرەف ئاغا عاجز دبیتن، ڕۆژەکێ دیسانێ دبینتن کو بەلێ شێخ دیسانێ دگەل بڕەکی سواران ژ پێشڤە پەیدا بووی تێن، شەرەف ئاغا ئێدی فیلحال تەیری دخەنقینە و دانیتە نک خوە، دیسانێ شێخ تارم دگەل چەند سوارەکان تێن و لبەر دەرێ کۆنی پەیا دبن و تێنە ھوندوڕی سەلاموعەلەیک، ئیجارێ دیسانێ شێخ تارم دبێژیتە شەرەف ئاغای کێف کێف شەبیب ئیجارێ شەرەف ئاغا لاشێ شەبیبی داڤێتە نک شێخ تارمی و دبێژیتن کو هذا شبيبك، نە تۆ بی و نەژی شەبیبێ تە بیتن، ئەڤە چیە مەڕویێ خوە رەش کری، تەیرەک ژ ھەوەستاندی، ئێدی ئەڤە موودەیەکە، تە ئەم لبەر پێی ھەسپان عاجز کرین، ئیجارێ شێخ تارم دبێژیتن، کو نەوەسان نینن، ڕەسما مە عوربانان ھەیە، ئەلبەتتە لازمە ئێدی موددەیەکی ئەم بێنە سەر خوەشی و موددەیەکی بێنە خێراتی، ئەلبەتتە لازمە کو ژ بۆی شەبیبی خێر و خێرات ژی ھەبتن، شەرەف ئاغا دبێژیتن، کو دڕیا خودێ ھەرچی وە دڤێتن ئەم بدەین ئێدی ژ مە ڤەگەڕن، ئەم عاجز بووین.