شاعیر: وەلی دێوانە
کتێب: دیوانی وەلی دێوانە
سەرناو: خەسرەو خەیاڵێ

خەسرەو خەیاڵێ، خەسرەو خەیاڵێ
ئاخ پەی خان خاس خەسرەو خەیاڵێ

ساحێب سپاوسان دارا ئێقباڵێ
موهەییا نە گەنج خەزێنە و ماڵێ

بەخشەندەی بێ باک کۆی کەرەم بەیا
ساحێب شەوق و زەوق دڵ بێ غەم بەیا

با ماوە شکار سەر دیاران دا
وە ماوای مەجنوون ڕۆزگاران دا

بدیا وە جەستەی خەم پێ وارام دا
وە کۆمەی دیوان وەحشی سارام دا

وە سەیل ئەسرین دیدەی تارم دا
وە دەرد دەروون ئەندۆبارم دا

وە عوریانی (تەن) تەنیای تاکم دا
وە سەنگ باڵین خەفتەی خاکم دا

وە سەرگەردانی سەحرای چۆڵم دا
وە عاسا و کەشکۆڵ پۆس کۆڵم دا

وە ئاه و ناڵەی شەوان تا ڕۆم دا
وە زاێەڵەی سەخت شین بێ شۆم دا

وە پەشێوی بەخت شوومی چارەم دا
وە زوخا و زام جەرگ پارەم دا

وە بڵێسەی بەرز گڕ تێ بەستەم دا
وە خەستەی خاتر خار جەستەم دا

بەزەییش باما وە جەستەی حاڵم
بزاناش کوشتەی کامین نەوهاڵم

جە کێوەن خاتر خەستەم گرتەن خەم
سفتەی سۆزانم چون پەروانەی شەم

سەرمایەی عەقڵم کێ کەردەن غارەت
کام دڵبەر بەردەن وە یەک ئیشارەت

بەڵێ ئەو خەیاڵ (نەوفەل) نە دڵ بەرد
گیان وێش هیلاک ژار قاتڵ کەرد

نەکەردا ئەو فکر ناوەردا نە دڵ
نەشیا نە سەودای خەیاڵ باتڵ

یا وە گەنج و ماڵ یا وە زۆر وێش
شاد کەردا خاتر دێوانەی دڵڕێش

بکەردا هیممەت چون خان (حاتەم)
(شەم) واسڵ وە من، من واسڵ وە (شەم)

هەر چەند مەوینوون نەی ڕۆزگاران
کەس نیەن دڵسۆز سیا ستاران

مەر هەرخوداوەند گوشایەندەی بەخت
ڕەها بدۆ بەخت من نەی بەند سەخت

وەرنە ئی بەندە زەنجیر پامەن
تا مەردەن چوو قەیس وا حەسرەتامەن