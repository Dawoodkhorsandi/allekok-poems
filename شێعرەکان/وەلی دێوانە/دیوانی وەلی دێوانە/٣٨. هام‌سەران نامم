شاعیر: وەلی دێوانە
کتێب: دیوانی وەلی دێوانە
سەرناو: هام‌سەران نامم

هامسەران نامم، هامسەران نامم
من نامم گنۆ دێوانەن نامم

جەو ساوە ڕیسوای دەور ئەییامم
ڕۆیی، نەگێڵا دەوران وە کامم

جەو ڕۆ من جە «بەتن» مادەر پەیدا بیم
مەجنوون کۆ گەرد شێت و شەیدا بیم

هەر خاتر خەمین دەروون پڕ داخ بیم
هەر دڵگیر دەرد وێڵ و دوستاخ بیم

هەر چەم پڕ ئەسرین مات و مەحزوون بیم
هەر گێرودەی جەور جەفای گەردوون بیم

هەر دایم ڕەقیب ڕەهەندەی ڕاچەفت
وەردا وە جەستەم ئاهر چەنی نەفت

ئەر سەد سزاکێش بار مەینەت بێم
بەڵێ سازا بیم چەنی بەخت وێم

ئی ساتە ڕۆیی جە ڕاگوزەر دا
شەم شێوە جە نۆ ئاهر جێم وەردا

ئەو وەی بڵێسەم جە گەردوون ویەرد
بیم وە کۆی زوغاڵ سفتەم بی‌وە گەرد

پەروانە سیفەت پڕ سفتەی زوخاڵ
سۆزان بیم وە شەو شۆڵەی شەم جەماڵ

ئاهر بەختم هەر نەبی خامۆش
تا قرچەی جەرگم شنەفتم وە گوش

ئەوەڵ چون مەجنوون وێڵ سارا بیم
دێوانەی دڵگیر جە خەم دارا بیم

ئیسە پەروانەی پەڕ و باڵ سفتەم
وێڵ بەرداوبەرد کۆس و کۆس کەفتەم

هامسەران سفتەی شۆخ شەم لقام
چۆن مەبۆ علاج وە چێشەن دەوام