شاعیر: وەلی دێوانە
کتێب: دیوانی وەلی دێوانە
سەرناو: قیبلەم مەلال بۊ
لەبارەی شێعر: هێنانە سەر ڕێنووسی هۆرامی: ئاکۆ مارانی

قیبلەم مەلال بۊ، قیبلەم مەلال بۊ
دڵێ غەیر جە خەم خاڵت مەلال بۊ

ئەو دڵ ئەر دانەی شەوچرای لاڵ بۆ
تۊ خودا بازەش با وە زوخاڵ بۆ

دیدەم دیدەیێ نەوېنۊ باڵات
هەردەم نەڕژیۊ وە گەرد پاڵات

ئەو دیدە دیدەی جەیر توندخېز بۊ
تۊ خودا بازەش با سۊما بېز بۊ

سەرێ وە سەر کەمان هەر ڕۊ
شەوان سەر نەدۊ وە ئاستانەی تۊ

ئەو سەر ئەر سەردار دەوران دوون بۊ
تۊ خودا بازەش با سەرنگوون بۊ

دەسێ دەس نەدۊ نە کەمەر پەیوەس
نەشۊت نە گەردەن پەیاپەی دەس دەس

ئەو دەسە ئەر دەس جەللاد مۊڕ بۊ
تۊ خودا بازەش با بەستەی گۊڕ بۊ

پایێ پەی پەیڕەو تۊ نەبۊ وە پا
وە ڕای یانەی تۊ نەشۊ وە ڕاڕا

ئەو پا ئەر پای پاک بەدر مونیر بۊ
تۊ خودا بازش با نە زەنجیر بۊ

قیبلەم با دەسم وە دامانت بۊ
مەجزووب جە زومرەی غوڵامانت بۊ