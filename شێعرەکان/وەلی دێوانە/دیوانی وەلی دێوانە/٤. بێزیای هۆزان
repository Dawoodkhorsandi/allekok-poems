شاعیر: وەلی دێوانە
کتێب: دیوانی وەلی دێوانە
سەرناو: بێزیای هۆزان

بێزیای هۆزان، بێزیای هۆزان
ها بیم وە مەجنوون بێزیای هۆزان

ئەگەر وە ئەو زام بیان دڵسوزان
مەگەر نە هەردەی (نەجد)م بدۆزان

ئەر یاران یەکێ ئەو یادم ئاران
یا هەم جە هەردان یا جە کۆساران

هەر جایێ مەقام ماوای مەجنوون بۆ
مەنزڵگەی مەجنوون مات مەحزوون بۆ

ئەو مەنزڵ مەقام ئەو مەسکەن جامەن
ئەو ماوا و مەکان یوورت ماوامەن

جە هەر جایێ خاک زەمین پڕ نەم بۆ
جە هەر کۆ کۆمەی وەحشیان جەم بۆ

ئەو جا جای سەیلان گریان منەن
ئەو کۆمە کۆمەی دیوان منەن

هەر سەنگێ جێگەو دەس یارم بۆ
یاران هەر کەس یار غەمگوسارم بۆ

ئامانت هەواڵ من بپەرسان جێش
مەر ئەو بواچۆ حاڵ وێڵیم پێش

ئەر بەی نشانان نشانم نەبۆ
ئاڤاری جە یوورت وێرانم نەبۆ

تاقی بزانان بێ شەرت و شوونم
بێ سەودا جە فکر سەودای مەجنوونم