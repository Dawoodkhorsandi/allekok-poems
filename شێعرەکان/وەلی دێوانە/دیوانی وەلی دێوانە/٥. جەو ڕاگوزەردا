شاعیر: وەلی دێوانە
کتێب: دیوانی وەلی دێوانە
سەرناو: جەو ڕاگوزەردا

جەو ڕاگوزەردا، جەو ڕاگوزەردا
یەک ڕۆ جە (لێڵاخ) جە وڕاگوزەردا

دیم (شەم) خەفتە بێ جە سوب سەحەردا
ئەگریجە و زوڵفان پەخش بی وە بەردا

ئەگریجە و زوڵفان بووک تاووس باڵ
پەخش بی نە دەور گۆنای گوڵ میساڵ

منیش پەی ئیحسان ئەوسا جەو دەم دا
ئەگریجە و زوڵفش شانام وە هەم دا

ئاوەردم پەی وێم وە دەوان دەو
زانام سوودش هەن پەی بێ خاوی خەو

فدای نەسیم بام عەتر شەم پێش بێ
ئەمشەو زامانم یەک یەک ساڕێژ بێ

نەسیم ناوەردای دەوا پەی دەردم
بێ شەک جە دوری ئەو من مەمەردم