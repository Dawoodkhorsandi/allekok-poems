شاعیر: وەلی دێوانە
کتێب: دیوانی وەلی دێوانە
سەرناو: چراغم ئاوان

چراغم ئاوان، چراغم ئاوان
سەرزەمین وە زەوق دین تۆ ئاوان

باڵات سەنگەرچەی نەوتووڵ ساوان
ساوای گوڵستان (جنة الماوی)ان

گێسووت بەڕەزای پەخش پای کاوان
زوڵفت ئەگریجەی باڵ (بەت) ئاوان

یا چون چنووران نە سەر کڵاوان
چابوکی وازان نە دەور چاوان

دیدەت چون دیدەی ئاهووی بەر تاوان
گونات گوڵ غونچە جە نۆ شکاوان

لیمۆت گوڵ وەدەم هێمای نەیاوان
نمناکەن وە عەتر شەوبۆی شەتاوان

خاڵ نوختە سۆسەن پای خورەتاوان
من جەو خاڵە دەرد مەجنوون پێم یاوان

نەمام نەوخێز نازدار باوان
تۆنی شای سۆسەن نە سەر سەراوان

هیچ کەس نزاکەت نازت نەتاوان
هەر یەک من نەبۆ شای چەم سیاوان

من وێڵم پەی تۆ سوب تا خورئاوان
کاوان، کڵاوان، گشت وە من ئاوان

جەوساوە وە نێش نیگای تۆ کاوان
شەوان حەرامەن جە دیدەم خاوان

شەو تا ڕۆ چەنی بەخت وێم داوان
جام هانە سەر فەرق قوللەی کڵاوان

فدای دیدەت بام شای چەم سیاوان
ڕەحمێ کەر وەحاڵ بەندەی بێ تاوان