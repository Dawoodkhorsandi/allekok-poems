شاعیر: وەلی دێوانە
کتێب: دیوانی وەلی دێوانە
سەرناو: ڕیسوای زەمانەم
لەبارەی شێعر: هێنانە سەر ڕێنووسی هۆرامی: ئاکۆ مارانی

ڕیسوای زەمانەم، ڕیسوای زەمانەم
(قەیس) قەدیمی ڕیسوای زەمانەم

(پەروانە)ی پەشېو سەحرای وېرانەم
عەبداڵ بەڕگېڵ بېزار جە یانەم

(جوغد) خانە چۊڵ شەوان بۍ خاوم
تەن تەنیای مەلوول دیدە لېڵاوم

هەراسان نە دیەی دیدەی یارانم
دیدەوان دەیر سەر دیارانم

بېزار جە زامەن بېزیای دۊسم
شەو تا ڕۊ نە فکر کەدو کەڵپۊسم

عەسای خەم وە دەس (خەمر) خەم نۊشم
لېوەی لەنگ لاڵ لۊنگ خەم پۊشم

سزای ستەمکېش سیا ستارەم
(فەرهاد) کۊکەن مەنزڵ مەغارەم

ڕای شەش دەر وە بەخت سیا دەربەستم
پەشیمان جە گشت پەشېو حاڵ جەستەم

جفت چەمیدە چەرخ چەپ گەردم
دەردەدار سەخت دوور جە هامدەردم

(تەن) سیا چڵۊسک سەردیارانم
سفتەی شەماڵ گڕ کۊی ئایرانم

دڵ ئازوردەی زوڵم زەمانەی زشتم
چەرخ کەمان پشت شکەستەن پشتم

شەو دیدە بۍ خاو ڕۊ بۍ قەرارم
گرفتار جەور ڕۊی ڕۊزگارم

بېزیا جە ژین ڕازی وە مەرگم
سەد جار نېش خار هجران بە جەرگم

چەمەڕای خېڵان ڕیسوای هۊزانم
بە ئاهر عەشق شەخسی سۊزانم

گرۊی وەحشیان بیابان گېڵم
(قەیس) تانەکېش بینایی لېڵم

دڵ پەروانەی عەشق شەم ڕوخسارێکم
پېکیای پەیکان دیدەی یارێکم

(حاتەم) خەیاڵێ قاتەن نە بارەم
بزانۊ وە حاڵ دەرد بېچارەم

چوون نەوفەل بەیۊ نە ماوای هەردان
باوەڕۊمەوە وە لای هام دەردان

بەڵۍ جە وەسواس شەیتانی دوور بۊ
چوون حاتەم خاتر خوداش مەنزوور بۊ

گوشاد کەرۊ دڵ خەمناک خەستەم
شاد کەرۊم بە وەسڵ ئەو ئاوات وەستەم

مەر مەولای غەمخوار بسازۊ کارم
وەرنە بەردابەرد ڕۊی ڕۊزگارم