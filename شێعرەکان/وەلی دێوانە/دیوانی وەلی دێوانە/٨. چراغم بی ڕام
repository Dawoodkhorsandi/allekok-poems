شاعیر: وەلی دێوانە
کتێب: دیوانی وەلی دێوانە
سەرناو: چراغم بی ڕام

چراغم بی ڕام، چراغم بی ڕام
فەڵەک بێ مەیلەن، باوانت بی ڕام

تۆ (لەیل) قەدیم من (قەیس) ئەییام
چون مەبۆ حاسڵ عومرم وا بە کام

ئەر وە سەر رازین سەر نە پاشانم
گیان وە سەر توفەیل خاک ڕاشانم

ئەر ماڵ مەسۆزان من بێ ماڵەنان
مەجنوون موفلس خەم خەیاڵەنان

غەیر جەسەودای عەشق دین تۆ دیدەم
ڕابەر نیم وە هیچ ئەی بەرگوزیدەم

ئەر وەلای حاکم داد وێم بەروون
داد و بێداد جە دەست باوانت کەروون

تەرسوون حەکایەت (نەوفەل) بدۆ سەر
تۆ شاد وە باوان من هەر دەربەدەر

ئەرنا گاڕۆێی نە کۆچ خێڵ دا
وێڵ بای وە ماوای مەجنوون وێڵ دا

هۆردارووت بە ڕووت بەو جامازەوە
بەو جاماز خاس پڕ جیازەوە

مەترسوون کە نام نیکیت نەنگ بۆ
جەو بابەت زووان با بۆت لەنگ بۆ

قەوم و قەبیلەت گشت بەدنام مەبۆ
من جەوان بەتەر ڕیسوای عام مەبۆ

ئەر سەد بێ ماڵم بێ پارە و بێ پووڵ
من یانە هیچ کام نەدارۆ قەبووڵ

هەر تا زندەنان جە ڕووی سەر بیسات
دایم وە مەیلت مەکەرۆ قنیات

خۆفم هەن جە جەور چەرخ بێ ڕامی
پەیدا بۆ پەرێت (ابن سلام)ی

ئەوسا دوبارە زامم خەتەر بۆ
ئی داخیچ وە بان داخان تەر بۆ