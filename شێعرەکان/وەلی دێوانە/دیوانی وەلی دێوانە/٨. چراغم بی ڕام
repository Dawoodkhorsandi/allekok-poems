شاعیر: وەلی دێوانە
کتێب: دیوانی وەلی دێوانە
سەرناو: چراغم بی ڕام
لەبارەی شێعر: هێنانە سەر ڕێنووسی هۆرامی: ئاکۆ مارانی

چراغم بی ڕام، چراغم بی ڕام
فەڵەک بۍ مەیلەن، باوانت بی ڕام

تۊ (لەیل) قەدیم من (قەیس) ئەییام
چوون مەبۊ حاسڵ عومرم وا بە کام

ئەر وە سەر رازین سەر نە پاشانم
گیان وە سەر توفەیل خاک ڕاشانم

ئەر ماڵ مەسۊزان من بۍ ماڵەنان
مەجنوون موفلس خەم خەیاڵەنان

غەیر جەسەودای عەشق دین تۊ دیدەم
ڕابەر نیم وە هیچ ئەی بەرگوزیدەم

ئەر وەلای حاکم داد وېم بەروون
داد و بېداد جە دەست باوانت کەروون

تەرسوون حەکایەت (نەوفەل) بڎۊ سەر
تۆ شاد وە باوان من هەر دەربەدەر

ئەر نا گاڕۆێی نە کۆچ خېڵ دا
وېڵ بای وە ماوای مەجنوون وېڵ دا

هۊردارووت بە ڕووت بەو جامازەوە
بەو جاماز خاس پڕ جیازەوە

مەترسوون کە نام نیکیت نەنگ بۊ
جەو بابەت زووان با بۊت لەنگ بۊ

قەوم و قەبیلەت گشت بەدنام مەبۊ
من جەوان بەتەر ڕیسوای عام مەبۊ

ئەر سەد بۍماڵم بۍپارە و بۍپووڵ
من یانە هیچ کام نەدارۊ قەبووڵ

هەر تا زندەنان جە ڕووی سەر بیسات
دایم وە مەیلت مەکەرۊ قنیات

خۊفم هەن جە جەور چەرخ بۍ ڕامی
پەیدا بۊ پەرېت (ابن سلام)ی

ئەو سا دووبارە زامم خەتەر بۊ
ئی داخېچ وە بان داخان تەر بۊ