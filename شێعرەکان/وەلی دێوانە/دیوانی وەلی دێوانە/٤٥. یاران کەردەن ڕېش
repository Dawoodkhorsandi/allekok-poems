شاعیر: وەلی دێوانە
کتێب: دیوانی وەلی دێوانە
سەرناو: یاران کەردەن ڕېش
لەبارەی شێعر: هێنانە سەر ڕێنووسی هۆرامی: ئاکۆ مارانی

یاران کەردەن ڕېش، یاران کەردەن ڕېش
یە جەرگ منەن خاران کەردەن ڕېش

یە دیدەی منەن نوور نەمەندەن تېش
یە زام منەن زوخاو مەیۊ لېش

یە دوود منەن دنیا گرت نەوەر
یە سۊز منەن سۊزان دەشت و دەر

یە ئاه منەن وە ئاسمان یاوا
سەقف سەراچە گەردوون شکاوا

یە سەدای منەن نەفخ سوور بېزان
وەختەن قیامەت مەحشەر ئەنگېزان

یە ناڵەی منەن چوون نەی مەدۊ دەنگ
مەیۊ وە قانوون مەتاونۊ سەنگ

یە زاری منەن پۊسە زگارەن
عاڵەم جە زاری من بۍ قەرارەن

یە شین منەن شەوان تا بە ڕۊ
چوون «قەیس» مەجنوون هام نە بېد و کۊ

یە وېڵی منەن جە سوب تا ئێوار
دەور مەدۊ نە دەور سارا و سەردیار

یە داخ منەن داخان جە داخان
داخ کەردەن لالەی هەرد ئېڵاخان

هامسەران وەختەن وادەی مەرگم بۊ
من جە دووری دۊس گوڵگۆن بەرگم بۊ