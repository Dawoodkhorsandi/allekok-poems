شاعیر: وەلی دێوانە
کتێب: دیوانی وەلی دێوانە
سەرناو: سەییاد نامت بام

سەییاد نامت بام، سەییاد نامت بام
تۆ نامت چێشەن؟ فیدای نامت بام

سەد جار وەسەرگەرد دەست و دامت بام
ڕەحمەت بەیۆ پێم تا غوڵامت بام

من پەروانەی وێڵ وادی وێرانەم
مەجنوون چۆڵ گەرد ڕیسوای زەمانەم

شەوان تا وە ڕۆ جە غەم دارانان
ڕەفیق هام ڕاز وەحشی سارانان

عەبداڵ بەڕگێڵ بێدی مەکانم
جەفا و مەینەت کێش زەردەی هیجرانم

سزا و ستەم کێش غەم نە دەروونم
هەردەی (تەبەس) گێڵ ئاوارەی توونم

چەندێوەن جە دین شای شەم دوور کەفتەم
سفتەی ئاهرناک ساتێ نەسرەفتم

هەر وەحشی نە شکڵ شێوەی دۆسمەن
ڕەفێق هامڕاز عاسا و پۆسمەن

من زەوقم وە دەنگ ناڵەی ئەوانەن
قنیاتم وە دین دیدەی ئەوانەن

دوور جە دیدەی دۆس من بەوان شادم
تا ئەو ڕۆ گەردوون بدۆ مرادم 

ئەی وەڵەدەی شۆخ تۆ گرتەن نە دام
جە شکڵ و شێوەی قیبلەی من تەمام

نیم نگاش نە دڵ ناوک شانۆ
دیدەش وە دیدەی قبلەم مەمانۆ

فیدات بام سەد جار سەییاد سارا
بەخشش وە بەندەی خەم پێ دا وارا

ئازادش بکەر ئامان جە دامت
یە خەیلێ نەنگین مەبۆ پەی نامت

ئەو وەڵەدەی وەحش ئازاد کەی جە دام
ئینشاڵڵا جە دوو دنیا وێنی کام