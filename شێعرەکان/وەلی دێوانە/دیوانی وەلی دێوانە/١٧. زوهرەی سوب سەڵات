شاعیر: وەلی دێوانە
کتێب: دیوانی وەلی دێوانە
سەرناو: زوهرەی سوب سەڵات

زوهرەی سوب سەڵات، زوهرەی سوب سەڵات
زوهرەی وەقت ڕۆ وادەی سوب سەڵات

پێش ڕەۆ خاوەر کۆگای خەم خەڵات
هەرگیز نەوینی قیبلەی دوور وڵات

تۆ خۆ نە زومرەی سەعد ئەختەرانی
تەماشاچی حوسن پاک نەزەرانی

فێشتەر نەزارەت وە ڕووی پاکانەن
تەماشات وە شەوق شەرەفناکانەن

هەر ڕۆ سوبح چارەی سافان مەوینی
میوەی نۆ جەڕەنگ پاکان مەچینی

سیرەت و سوورەت تەتارانەوە
وە نوور جەماڵ نازارانەوە

تا خۆر نە ڕووی بورج بەرمەشۆ چون تەیر
نە گوڵباغچەی حوسن پاکان مەکەی سەیر

هەرگیز مەوینی نوور دیدەی من
شەم شادی و زەوق بەرگوزیدەی من

نە ئەو جە زومرەی جەمین سافانەن
شەم سۆی چراغ عێڵ جافانەن

فیدات بام سەد جار زوهرەی وەقت ڕۆ
تۆ بەو مەمانی ئەو بە شێوەی تۆ

چون نەکەردت سەیر ئەو مەلەک چارە
تەماشای ئەو حوسن مەر وە تۆ عارە