شاعیر: وەلی دێوانە
کتێب: دیوانی وەلی دێوانە
سەرناو: زوهرەی سوب سەڵات
لەبارەی شێعر: هێنانە سەر ڕێنووسی هۆرامی: ئاکۆ مارانی

زوهرەی سوب سەڵات، زوهرەی سوب سەڵات
زوهرەی وەقت ڕۊ وادەی سوب سەڵات

پېش ڕەو خاوەر کۊگای خەم خەڵات
هەرگیز نەوینی قیبلەی دوور وڵات

تۊ خۊ نە زومرەی سەعد ئەختەرانی
تەماشاچی حوسن پاک نەزەرانی

فېشتەر نەزارەت وە ڕووی پاکانەن
تەماشات وە شەوق شەرەفناکانەن

هەر ڕۊ سوبح چارەی سافان مەوینی
میوەی نۊ جە ڕەنگ پاکان مەچینی

سیرەت و سوورەت تەتارانەوە
وە نوور جەماڵ نازارانەوە

تا خۆر نە ڕووی بورج بەرمەشۊ چوون تەیر
نە گوڵباغچەی حوسن پاکان مەکەی سەیر

هەرگیز مەوینی نوور دیدەی من
شەم شادی و زەوق بەرگوزیدەی من

نە ئەو جە زومرەی جەمین سافانەن
شەم سۊی چراغ عېڵ جافانەن

فیدات بام سەد جار زوهرەی وەقت ڕۊ
تۊ بەو مەمانی ئەو بە شېوەی تۊ

چوون نەکەردت سەیر ئەو مەلەک چارە
تەماشای ئەو حوسن مەر وە تۊ عارە