شاعیر: وەلی دێوانە
کتێب: دیوانی وەلی دێوانە
سەرناو: سەنگ هەواران

سەنگ هەواران، سەنگ هەواران
سەنگ سیاڕەنگ سفتەی هەواران

مەلوول ماتەم پەس مەندەی یاران
چون من هام شەریک دەرد و پەژاران

تۆ سەنگ کۆنی یە کام هەوارەن
یە پەی کێ ڕەنگت ئازیەت بارەن

سفتەی سەودای عەشق کامین نەوهاڵی
بێ دەنگ بە دڕەنگ مات مەلالی

تۆ جە داخ کێ سفتە سۆزانی
پەس مەندەی هەوار کامین هۆزانی

ڕاس واچە هجران کێت نە دڵ داخەن
جە هجران کێ بەرگت قەڵاخەن

سەنگ وات سیابەخت ستەم کێش خەم
(پەروانە)ی پەشێو دوور کەفتەی پای (شەم)

مەر نمەزانی لێڵاویت لێڵەن
نە ئی جا مەسکەن گوزەرگای خێڵەن

یوورت چەراگای خێڵ جافانەن
جای عەیش و نشات عەنبەر نافانەن

هەوارگەی رەوێڵ خێڵ مورادیەن
ماوای شەوق و زەوق زومرە شادیەن

من هەوار شەم شای پەروانانم
خان خاڵ خاسان سیایانانم

پاییز کۆچ خێڵ بیان وە دامان
تەشریف باوەران وەی زێدو زامان

من سفتەی ئەو شەوق شۆڵەی شەم چارەم
داخێن ئەو نوور سەحەر ستارەم

ئێد کە واتش پێم سەنگ هەواران
من جە ئەو بەتەر لاڵ بیم جە زبان

زانام سفتەی شەوق ئەو شەم ڕوخسارەن
داخدار داخ مای دەست ئەو یارەن

منیچ جە هجران شای شەم ڕوخساران
با بیم وە هامڕەنگ سەنگ هەواران

تەن چون سیاسەنگ هەوارانمەن
پادشای خەم کێش خەم دارانمەن