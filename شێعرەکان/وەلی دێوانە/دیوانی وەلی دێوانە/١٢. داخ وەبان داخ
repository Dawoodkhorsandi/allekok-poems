شاعیر: وەلی دێوانە
کتێب: دیوانی وەلی دێوانە
سەرناو: داخ وەبان داخ

داخ وە بان داخ، داخ وە بان داخ
دەرد وە بان دەرد، داخ وە بان داخ

جە داخ دووری شای بوڵەند دەماخ
من جە گەرمەسێر ئەو شی وە لێڵاخ

جەو پەی داخینم تا مەرگ سامان
یانە باوانش ئاماوە دامان

ئیمساڵ نەو وەهار وەنەم (دەیجوور) بێ
پەی چی؟ کە دیدەم جە دیدەش دوور بێ

ئەو شی وە لێڵاخ چون بێ بەینەتان
من مەندەن پەی دەرد سزای مەینەتان

تەرسوون جە بازی بازاڕ گەردوون
جە کەج نەردی چەرخ دەور دنیای دوون

مەجنوون هاشت وە داخ سزای دەردەوە
قاپی خەم نە بەخت فەرهاد کەردەوە

یەک یەک هامسەران جە گیان بێزار کەرد
ڕۆی ڕۆشن جە عەین دەردینان تار کەرد

ئەو ئەردە وە بەخت قەیس و مەجنوون شەند
بەرد بنچینەش جە بنیاد هۆرکەند

مەتەرسوون جە بەخت منیچ بشانۆ
سزای ئەو یاران پەنەم بنمانۆ

ئێدیچ وە قسمەت (ابن سلام)م بۆ
من وەی دەردەوە دەور دنیام بۆ

یا شائی نەردە نشانیم وە بەخت
ئەر بۆ مەرگم بۆ وەرجە وادە و وەخت

مەرگم خاستەرەن من جەو ژیانە
جەی زندەگی پووچ شاد پەشیمانە