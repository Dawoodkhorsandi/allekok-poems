شاعیر: وەلی دێوانە
کتێب: دیوانی وەلی دێوانە
سەرناو: داخ وەبان داخ
لەبارەی شێعر: هێنانە سەر ڕێنووسی هۆرامی: ئاکۆ مارانی

داخ وە بان داخ، داخ وە بان داخ
دەرد وە بان دەرد، داخ وە بان داخ

جە داخ دووری شای بوڵەند دەماخ
من جە گەرمەسېر ئەو شی وە لېڵاخ

جەو پەی داخینم تا مەرگ سامان
یانە باوانش ئاماوە دامان

ئیم ساڵ نەو وەهار وەنەم (دەیجوور) بۍ
پەی چی؟ کە دیدەم جە دیدەش دوور بۍ

ئەو شی وە لېڵاخ چوون بۍ بەینەتان
من مەندەن پەی دەرد سزای مەینەتان

تەرسوون جە بازی بازاڕ گەردوون
جە کەج نەردی چەرخ دەور دنیای دوون

مەجنوون هاشت وە داخ سزای دەردەوە
قاپی خەم نە بەخت فەرهاد کەردەوە

یەک یەک هامسەران جە گیان بېزار کەرد
ڕۊی ڕۊشن جە عەین دەردینان تار کەرد

ئەو ئەردە وە بەخت قەیس و مەجنوون شەند
بەرد بنچینەش جە بنیاد هۊرکەند

مەتەرسوون جە بەخت منیچ بشانۊ
سزای ئەو یاران پەنەم بنمانۊ

ئېدیچ وە قسمەت (ابن سلام)م بۊ
من وەی دەردەوە دەور دنیام بۊ

یا شائی نەردە نشانیم وە بەخت
ئەر بۊ مەرگم بۊ وەرجە وادە و وەخت

مەرگم خاستەرەن من جەو ژیانە
جەی زندەگی پووچ شاد پەشیمانە