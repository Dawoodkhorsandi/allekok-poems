شاعیر: وەلی دێوانە
کتێب: دیوانی وەلی دێوانە
سەرناو: ئەرێ هەی توڵی نەی

ئەرێ هەی تووڵ نەی، ئەرێ هەی تووڵ نەی
ئەرێ هەی نەونەمام قامەت تووڵ نەی
ئەر هەی دیدەمەست چەم پیاڵەی مەی
سزای تۆ تا چەند سەبر من تاکەی

***
ئەرێ هەی شیرین قامەت ئەر ستوون
رەژیدەی قودرەت کارساز بێ چوون
منت کردووە (قەیس) سەرگەشتەی مەفتوون
ڕەنگ زەرد و زایف بەتەر جە (مەجنون)
مەگێڵوون هەردان وە جەستەی پڕ وەی
سزای تۆ تا چەند سەبر من تاکەی

***
ئەر هەی نەونەمام تازە ڕەسیدە
سەروەناز سونع (سانع) کەشیدە
جە دووری باڵات ئەی بەرگوزیدە
هەر دەم مەواڕۆ هووناو جە دیدە
شەوان تا وەڕۆ مەناڵوون چون نەی
سزای تۆ تا چەند سەبر من تاکەی

***
قەسەم بە توغرای زوڵفی چین چینت
بەو وردە خاڵان سیای موشکینت
ئەر باوڕ داری (زڵێخا)ی شانی
بە ئایەی کەلام حەق ڕەببانی
بەهەشت ڕۆحم بی وە تۆفانی
جە داخ باڵات حوور رزوانی
بە وێنەی مەجنوون هەردان کەردم تەی
سزای تۆ تا چەند سەبر من تا کەی