شاعیر: وەلی دێوانە
کتێب: دیوانی وەلی دێوانە
سەرناو: دڵ وەداخەوە

دڵ وە داخەوە، دڵ وە داخەوە
ئیمشەو خەریک بی دڵ وە داخەوە

جە داخ ئەو (شەم) شەوچراخەوە
تا ئاما باوێ جە ئێڵاخەوە

بادێ چون نەسیم رەوزەی ڕزوانی
قووەت بەخش ڕۆح سەد ساڵ فانی

نەسیمی نەفەس (مەسیح)ئاسا بێ
تەسکین بەخش زام دڵ شناسا بێ

هەم شارەزای ڕای شای شەم جەمین بێ
دۆس پەروانان خاتر خەمین بێ

شەمیمێ جە عەتر زوڵف شەم ئەو شەو
دانە ڕووی دەماخ پەروانەی بێ خەو

پەرسام ئەی نەسیم سوب خێز سارا
دەماخ جە بۆی عەتر زوڵف (شەم) دارا

دەوەندەی تێژباڵ سارا سەیرانی
ڕاهنمای ڕەهبەر ڕاگەی حەیرانی

یە چۆنت زانا من ئیمشەو مات بێم
(پەروانە)ی پەشێو حەبس زوڵمات بیم

کێ شەمیم عەتر (شەم) نمانا پێت؟
ئەی بۆ ئاوەردی نەسیم کێ دا پێت؟

وات: ئەی پەروانەی پەڕ سوختەی مەلال
تەن خەستەی ئەییام خوڕڕەمی ویساڵ

منیچ وێنەی تۆ مەعتووف (شەم) بیم
جە بۆی عەتر شەم دەروون پڕ غەم بیم