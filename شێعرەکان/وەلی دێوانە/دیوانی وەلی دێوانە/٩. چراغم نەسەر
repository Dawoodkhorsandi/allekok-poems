شاعیر: وەلی دێوانە
کتێب: دیوانی وەلی دێوانە
سەرناو: چراغم نەسەر

چراغم نە سەر، چراغم نە سەر
هەر من نیم سەودای عەشق تۆ نە سەر

قێبلەم گشت عاڵەم جە من زیادتەر
نەسەودای عەشقت وێڵەن دەربەدەر

وە هەرجا مەشۆن هەر باس تۆ بێ
هەر کەس دیم نە فکر هەراس تۆ بێ

نامت نە دەفتەر دڵبەران تاجەن
شاهان حەسرەت مەند، گەدا موحتاجەن

چەن موسڵمانت وەناحەق کوشتەن
نیگات نە جەرگ چەند بێ دڵ نیشتەن

چەند موڕشید شەیدا، چەند سۆفیان مات
ماتن نە سەودای عەشقت گشت خێڵات

(فەقێ)ت رسوا کەرد، (مەڵا) سەرگەردان
(دەروێش) دڵڕێش وێڵەن نە هەردان

پەروانە دەستوور بوڵبوڵ شەیداتەن
دڵەی دەردەدار هەر نەسەوداتەن

قێبلەم چون تەسویر تەرسای جام جەمین
شێخ (سەنعان)ت وەرگەڕا جە دین

خوداوەند ئەو ڕۆ حوسنێ وە تۆ دا
سۆفیان ساف گشت دا وە کۆدا

جە چەمەن هەی داد، نە سەحرا هەی ڕۆ
داد و بێ دادەن گرد نە دەس تۆ

نە خێڵان غەوغا، نە شاران شۆرەن
هەر کەس دیم هەر دیم تۆشەش زەروورەن

ئەر فەرهاد ئەر قەیس بزانان خەبەر
دووبارە جە خاک (ئەڵحەد) مەدان سەر

مەێون وەی غەوغای قیامەتەوە
وە سەیر باغچەی ئیقامەتەوە

تاکە زندەنان شای شەم جەمینم
دێوانە و غەمبار دڵ ماتەمینم