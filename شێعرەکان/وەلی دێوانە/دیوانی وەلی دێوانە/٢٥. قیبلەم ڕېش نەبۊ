شاعیر: وەلی دێوانە
کتێب: دیوانی وەلی دێوانە
سەرناو: قیبلەم ڕېش نەبۊ
لەبارەی شێعر: هێنانە سەر ڕێنووسی هۆرامی: ئاکۆ مارانی

قیبلەم ڕېش نەبۊ، قیبلەم ڕېش نەبۊ
ئەر دڵ وە مەودای عەشقت ڕېش نەبۊ

ئەر تەن بەڵابار مەینەتکېش نەبۊ
ئەر دیدەم خار دووریت تېش نەبۊ

ئەو دڵ سیاسەنگ ئەو دیدە تار بۊ
ئەوتەن کۊنە کونج ماوای مەزار بۊ

سەرێ سەراسەر نە سەودات نەبۊ
گشت دەمێ نە گەرد خاک ڕات نەبۊ

ئەو سەر بۍ سامان نە تەن جیا بۊ
خامۊش غەڵتان خاک سیا بۊ

پایێ نەکەرۊ ئامۊشۊ وە لات
دەسێ نەکېشۊ شەو و ڕۊ جەفات

ئەو پا گەستەی مار ئەفعی حەفت سەر بۊ
ئەو دەستە مەجروح زامی خەتەر بۊ

زوانێ نە زکر سەنای تۊ نەبۊ
شەو و ڕۊ نە فکر دۊعای تۊ نەبۊ

ئەو زوان بۍ نوتق هەر وە پڵاس بۊ
ئامین بڕیدەی تېخ ئەڵماس بۊ

من جە دووری تۊ شای شەم جەمینان
هەر کاتێ زانای لاشەم مەوینان