شاعیر: وەلی دێوانە
کتێب: دیوانی وەلی دێوانە
سەرناو: هەر من خەمبارم
لەبارەی شێعر: هێنانە سەر ڕێنووسی هۆرامی: ئاکۆ مارانی

هەر من خەمبارم، هەر من خەمبارم
هەر من خەمینم، هەر من خەمبارم

هەر من «پەروانە»ی «شەم» نادیارم
هەر من سەرگەردان زوڵمات تارم

هەر من ستارەم جە نەحسی پەستەن
هەر من ڕای شەش‌دەر نەردم دەربەستەن

هەر من چوون مەریخ خارجەن یانەم
هەر من بەدنامیم پەخشەن جە عاڵەم

هەر من کوشتەی نېش عەقرەب ژارەنان
هەر من ڕیسوای دەور ڕۊزگارەنان

هەر من زیج نەحس کەفتەن وە بەختم
هەر من سزاکېش ئازار سەختم

هەر من «دەلو»ئاسا نە قەعر چاهم
هەر من چوون مەجنوون چارە سیاهم

هەر من ئیقباڵم نەردەن نەدارەن
هەر من چوون فەرهاد کۊکەنیم کارەن

هەر من فریشتەی دەوڵەت خامۊشم
هەر من چوون بەهرام نمەد وە دۊشم

هەر من جە ڕای دین بېزاریم وەستەن
هەر من چوون سەنعان زوننارم بەستەن

هەر من جە تانەی ڕەقیب ناهاڵ
هەر من شادی و زەوق دنیام بی بەتاڵ

هەر من پەروانەی پەشېو حاڵەنان
هەر من شەو تا ڕۊ شەم خەیاڵەنان

هەر من جەو سەبەب ستارەی چەفتم
هەر من شەم ئائین جە شەم دوور کەفتم

هەر من وە بۍ «شەم» گڕاگڕ گڕیام
زەنگ بەد نامی نە عالەم زڕیام

هەر من گشت پەی شەم خاترم ڕېشەن
هەر یاران عیلاج دەرد من چېشەن