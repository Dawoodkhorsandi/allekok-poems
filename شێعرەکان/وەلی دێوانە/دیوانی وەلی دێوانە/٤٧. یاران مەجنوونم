شاعیر: وەلی دێوانە
کتێب: دیوانی وەلی دێوانە
سەرناو: یاران مەجنوونم
لەبارەی شێعر: دیوانی وەلی دێوانە، لێکدانەوەو توێژینەوەی: محمدامین هەورامانی. لاپەڕە (١١٨-١١٩). - دیوانی پیره‌مێرد، کۆکردنه‌وه‌ی: ئۆمێد ئاشنا، به‌رگی دووه‌م، لاپه‌ڕه‌ ١٤٣و١٤٤. - نووسین: کەماڵ ڕەحمانی - هێنانە سەر ڕێنووسی هۆرامی: ئاکۆ مارانی

یاران مەجنوونم، یاران مەجنوونم
دېوانە و واریس قەوم مەجنوونم

ئاخ کېشی زۆخ نۆش، زام نە دەروونم
وېنەی مەجنوون وېڵ، ئاوارەی توونم

ئەوڕۆکە مەجنوون زوخ زام قنیات
جورعەی ئەجەل چەشت، شی نه‌ ڕۊی مەمات

من کەرد بە وارس، خاس و کەست وېش
گشت وە من سپەرد، هەرچی ئاما پېش

خەم چەنی هیجران، پەژارە و خەیاڵ
ئاخ و داخ و دەرد، دڵگیری، مەلاڵ

وېڵی و چۊڵگەردی و سەرگەردان سەر
سەودا و سیاسەت یەک جە یەک بەتەر

بۍ خوردی ڕۊوان، بۍ خاوی شەوان
ڕەفیق زومرەیی ده‌ری سەر کوان

شین و واوەیلا و زام پەڕ نە سۊ
فەریاد نەبەردا، ئېشی کۊنە و نۊ

یەک یەک جەم کەردم تەمام سەراسەر
ئه‌و وه‌ هۊن دڵ، نویشت وە دەفتەر

وات من مه‌جنوونم، تۊ دېوانە بە
هامڕای وەحشییان بیدیانە بە

ئاڵه‌م گشت ته‌مام یه‌کسه‌ر مزانۊ
که‌س نه‌ بیش تاقه‌ن جای ئه‌و بسانۊ

من که‌ردم حه‌رام جه‌ وېم خورد و خه‌و
هابیم وه‌ وارس، نیشتام نه‌جای ئه‌و

به‌ڵۍ خه‌مم هه‌ن ئه‌ی دنیای فانی
هه‌م فانی که‌رۊ مه‌جنوونی سانی

فرۊزان ده‌ور دنیا پاماڵ بۊ
وه‌ بۍ من یاگه‌ی مه‌جنوون به‌تاڵ بۊ