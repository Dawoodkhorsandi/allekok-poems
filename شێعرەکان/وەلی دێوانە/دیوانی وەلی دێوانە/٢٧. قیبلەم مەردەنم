شاعیر: وەلی دێوانە
کتێب: دیوانی وەلی دێوانە
سەرناو: قیبلەم مەردەنم

قیبلەم مەردەنم، قیبلەم مەردەنم
ئامانت فەرزەن وادەی مەردەنم

نە حاڵات وەخت وەسیەت کەردەنم
نە ئاکام سەخت گیان سپەردەنم

وەسیەتم ئێدەن شای شەم ڕووخساران
بی وە باڵینم چون بەینەت داران

بێ خۆف و ئەندێش جە کەس نەکەی شەرم
هۆردارە پەردەی حجابت بە نەرم

نەپۆشی جەمین شەمس خاوەری
بۆوە زانۆدا چون ئەسمای پەری

بنیشە وە بان باڵینم وە ناز
بوانە سوورەی (یاسین) وە ئاواز

زووان بە ڕێزەی شەکەر ڕازەوە
دەنگ وە سەدای خاس وەش ئاوازەوە

جەمین وە عەرەق بۆ گوڵاوەوە
گۆنا و ئەگریجە و زوڵف خاوەوە

جەو عەرەق نە دەور گۆنای مەهـ پارە
جە سەر بتکێو بگنۆ وە چارە

تا دیدەم جە سەیر دیدەی سیات بۆ
نەزارە و نەزەر نازت زیاد بۆ

گۆش هەم وە سەدای ڕێزەی ڕازت بۆ
بەو سوورەی شەریف وەش ئاوازت بۆ

ئەر سەد جار (قابز) سزا بدۆ پێم
هەنی نیم وە تەنگ گیتن کێشان وێم

ئەگەر بەو تەور بۆ ڕۆح ڕەوانم
بیللا وە ئاسان بەرمەشۆ گیانم

های چە وەش مەبۆ عومر و زیندەگیم
نە خاک پای تۆ بکەردام تەسلیم

ئەگەر وە تەحقیق سەد کۆ گونامەن
ئینشەڵڵا بەهەشت هەشتەمین جامەن