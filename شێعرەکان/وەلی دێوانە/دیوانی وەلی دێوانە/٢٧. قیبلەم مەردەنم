شاعیر: وەلی دێوانە
کتێب: دیوانی وەلی دێوانە
سەرناو: قیبلەم مەردەنم
لەبارەی شێعر: هێنانە سەر ڕێنووسی هۆرامی: ئاکۆ مارانی

قیبلەم مەردەنم، قیبلەم مەردەنم
ئامانت فەرزەن وادەی مەردەنم

نە حاڵات وەخت وەسیەت کەردەنم
نە ئاکام سەخت گېیان سپەردەنم

وەسیەتم ئینەن شای شەم ڕوخساران
بی وە باڵینم چوون بەینەتداران

بۍ خۊف و ئەندېش جە کەس نەکەری شەرم
هۊردارە پەردەی حجابت بە نەرم

نەپۊشی جەمین شەمس خاوەری
بۊوە زانۊدا چوون ئەسمای پەری

بنیشە وە بان باڵینم وە ناز
بوانە سوورەی (یاسین) وە ئاواز

زوان بە ڕېزەی شەکەر ڕازەوە
دەنگ وە سەدای خاس وەش ئاوازەوە

جەمین وە عەرەق بۊ گوڵاوەوە
گۊنا و ئەگریجە و زوڵف خاوەوە

جەو عەرەق نە دەور گۊنای مەهـ پارە
جە سەر بتکۊ و بگنۊ وە چارە

تا دیدەم جە سەیر دیدەی سیات بۊ
نەزارە و نەزەر نازت زیاد بۊ

گۊش هەم وە سەدای ڕېزەی ڕازت بۊ
بەو سوورەی شەریف وەش ئاوازت بۊ

ئەر سەد جار (قابز) سزا بدۊ پېم
هەنی نیم وە تەنگ گیتنکېشان وېم

ئەگەر بەو تەور بۊ ڕۊح ڕەوانم
بیللا وە ئاسان بەرمەشۊ گیانم

های چە وەش مەبۊ عومر و زیندەگیم
نە خاک پای تۊ بکەردام تەسلیم

ئەگەر وە تەحقیق سەد کۊ گونامەن
ئینشەڵڵا بەهەشت هەشتەمین جامەن