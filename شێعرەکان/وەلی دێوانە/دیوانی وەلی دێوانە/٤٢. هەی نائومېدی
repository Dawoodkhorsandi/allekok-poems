شاعیر: وەلی دێوانە
کتێب: دیوانی وەلی دێوانە
سەرناو: هەی نائومېدی
لەبارەی شێعر: هێنانە سەر ڕێنووسی هۆرامی: ئاکۆ مارانی

هەی نائومېدی، هەی نائومېدی
هەی ڕەنجەڕۊیی، هەی نائومېدی

هەی یاران چوون من بەدبەختێ کۍ دی
پەی هاڵ نەزانی ڕوومکەرد نە بېدی

چۊڵان تەیکەردم «جەبەڵان» یەکسەر
جە تووس و توون بیم یاوام وە تەبەر

هەردەی نەجد قەیس گشت دام وە پاوە
پەروانە دەستوور سەر وە سەوداوە

یاوام بەو زامن ماوای قیبلەم بۍ
مەکان و مەسکەن گوزەرگای «شەم» بۍ

هەواران چۊڵ دیم زامن وېرانە
بایەقوش بەستەن جەو مەسکەن لانە

نە دەنگ دەییار نە سەدای یارەن
دەنگ وېرانە (وادی‌القهار)ەن

پەرسام بایەقوش هامدەرد دەردم
ڕەفېق هامڕاز ناڵەی نەبەردم

من «پەروانە»ی وېڵ وڵگەی دامانم
جانشین «قەیس» شای کەم فامانم

کۊشی کۊچ لەیل شای شەم جەمینم
گوشادی خاتر خار خەمینم

بایەقوش واتش: «پەروانە»ی کەم فام
ئیسە ئامانی وەی ماوا و مەقام

کۊچ خێرش کەرد لوا وە لېڵاخ
پەی من حەسرەتمەند پەی تۊ ئاخ و داخ

وە ئیقباڵ نەحس وېم دامامەوە
نائومېد جە شەم هەم ئامامەوە

یاران هامسەران نائومېد وېم
هەی عەبداڵ «بەڕ» دوور جە زێد وېم