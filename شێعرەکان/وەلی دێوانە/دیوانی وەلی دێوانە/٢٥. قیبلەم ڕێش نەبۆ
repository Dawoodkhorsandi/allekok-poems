شاعیر: وەلی دێوانە
کتێب: دیوانی وەلی دێوانە
سەرناو: قیبلەم ڕێش نەبۆ

قیبلەم ڕێش نەبۆ، قیبلەم ڕێش نەبۆ
ئەر دڵ وەمەودای عەشقت ڕێش نەبۆ

ئەر تەن بەڵابار مەینەت کێش نەبۆ
ئەگەر دیدەم خار دووریت تێش نەبۆ

ئەو دڵ سیاسەنگ ئەو دیدە تار بۆ
ئەوتەن کۆنە کونج ماوای مەزار بۆ

سەرێ سەراسەر نە سەودات نەبۆ
گشت دەمێ نە گەرد خاک ڕات نەبۆ

ئەو سەر بێ سامان نە تەن جیا بۆ
خامۆش غەڵتان خاک سیا بۆ

پاێی نەکەرۆ ئاموشۆ وەلات
دەستێ نەکێشۆ شەوو وڕۆ جەفات

ئەو پاگەستەی مار ئەفعی حەفت سەر بۆ
ئەو دەستە مەجروح زام خەتەر بۆ

زووانێ نە زکر سەنای تۆ نەبۆ
شەوو وڕۆ نە فکر دۆعای تۆ نەبۆ

ئەو زووان بێ نوتق هەر وە پڵاس بۆ
ئامین بڕیدەی تێخ ئەڵماس بۆ

من جە دووری تۆ شای شەم جەمینان
هەر کاتێ زانای لاشەم مەوینان