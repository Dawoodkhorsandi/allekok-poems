شاعیر: وەلی دێوانە
کتێب: دیوانی وەلی دێوانە
سەرناو: هەور نەدۆ خەمین

هەور نەدۆ خەمین، هەور نەدۆ خەمین
تۆ خەم پۆشەنی من خاتر خەمین

بۆ تا هەردوومان دەردین ماتەمین
وێڵ وێڵ بگێڵین سەراسەر زەمین

تۆ جە «سەما» سەیل، من جە «زەمین» ئاه
هەر دوو بکەریم ڕووی گەردوون سیاه

تۆ سەیل سرشک دیدەت وە زاری
ڕێژان کەر چون تاو سەیل وەهاری

من جە زەمین ئاه ناڵەی نەبەردم
بخێزۆ جە دڵ هەناسەی سەردم

تا بۆ وە تۆفان تۆف ڕەستاخێز
سیاماڵ نە برج لێڵاخ بۆ گورێز

خێڵخانان جە دوود ئاه ئیە و تۆ
بیان وە دامەن گەرمەسێر جە نۆ

تا کە کۆچ خێڵ جاف مورادی
پەیدا بان چەنی قبلەم وە شادی

ئەو دەی گەرمەسێر هەم بەیۆ وە فەڕ
فەڕ گێرۆ جە زەوق تەتاران «بەڕ»

هەور نۆ بەی‌تەور بسازیم وە یەک
من جە ڕووی زەمین، تو نە ڕووی فەڵەک

هەر دوومان وە جەخت بگەڕێیم وە تاو
تۆف «زەمهەریر» پەیدا کەیم جە ناو

بەی تەور تۆفانی باوەریم وە هەم
تا خێڵان نە برج لێڵاخ کەران ڕەم

کۆچ کەردە ماڵان بیان وە لامان
دامان بۆ وە زەوق نەوتووڵ نەمامان

شاد بۆ وەی زامن شای شەم جەمینم
گوشادی خاتر خار خەمینم

تا منیش وە دین دیدەی ئەو شادبام
نە جەور گەردوون خاتر ئازاد بام