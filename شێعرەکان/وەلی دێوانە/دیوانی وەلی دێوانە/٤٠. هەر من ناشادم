شاعیر: وەلی دێوانە
کتێب: دیوانی وەلی دێوانە
سەرناو: هەر من ناشادم
لەبارەی شێعر: هێنانە سەر ڕێنووسی هۆرامی: ئاکۆ مارانی

هەر من ناشادم، هەر من ناشادم
گشت عاڵەم شادەن، هەر من ناشادم

هەر من نەیاوان وە لای حەق دادم
هەر من نائومید قاپی مرادم

هەر من بازی باز نەردەن نە بارم
هەر من ڕای شەش‌دەر بەندەن نە چارم

هەر من ناسزان فەڵەک وە بەختم
هەر من گېرۊدەی ئازار سەختم

هەر من چەرخ چەپ وەنەم نە قینەن
هەر من تاڵەم پەست خاک زەمینەن

هەر من ستارەم سیا بۍ نە سەر
هەر من فریشتەم کەفتەن دەر بە دەر

هەر من ئیقباڵم خاوېر خەفتەن
هەر من نە ڕووی «ئەرز» رای راسم چەفتەن

هەر من خەمیدەی دەور گەردوونم
هەر من جورعەنۊش جام مەجنوونم

هەر من پەروانەی پەشېوحاڵ جەستەم
هەر من پەڕ سفتەی خەمناک خەستەم

هەر من چوون بوڵبوڵ یەک فەسڵم وەسڵەن
هەر من سێ فەسڵ عومرم بۍ ئەسڵەن

هەر من ڕۊی ڕۊشن وە دیدەم تارەن
هەر من زیندەگیم چوون ژار مارەن

هەر من گرفتار جەور و عازاوم
هەر من پەرۍ دۊس دیدە لێڵاوم

هەر من سزاکېش دەرد و داخانم
هەر من چەمەڕای ڕای لېڵاخانم

هەر من جە پەی دۊس لېڵاخ نشینم
ها وەختەن بەرشۊ گیان شیرینم

تا ئەو ڕۊ کە خېڵ شیان وە دامان
من هام نە سزای جەور بۍ سامان

مەر موشکڵ گوشا بدۊ مرادم
وەرنە تا مەردەن خاتر ناشادم