شاعیر: وەلی دێوانە
کتێب: دیوانی وەلی دێوانە
سەرناو: یاران کەردەن ڕێش

یاران کەردەن ڕێش، یاران کەردەن ڕێش
یە جەرگ منەن خاران کەردەن ڕێش

یە دیدەی منەن نوور نەمەندەن تێش
یە زام منەن زوخاو مەیۆ لێش

یە دوود منەن دنیا گرت نەوەر
یە سۆز منەن سۆزان دەشت و دەر

یە ئاه منەن وە ئاسمان یاوا
سەقف سەراچە گەردوون شکاوا

یە سەدای منەن نەفخ سوور بێزان
وەختەن قیامەت مەحشەر ئەنگێزان

یە ناڵەی منەن چون نەی مەدۆ دەنگ
مەیۆ وە قانوون مەتاونۆ سەنگ

یە زاری منەن پۆسە زگارەن
عاڵەم جە زاری من بێ قەرارەن

یە شین منەن شەوان تا بە ڕۆ
چون «قەیس» مەجنوون هام نە بێد و کۆ

یە وێڵی منەن جە سوب تا ئێوار
دەور مەدۆ نە دەور سارا و سەردیار

یە داخ منەن داخان جە داخان
داخ کەردەن لالەی هەرد ئێڵاخان

هامسەران وەختەن وادەی مەرگم بۆ
من جە دووری دۆس گوڵگۆن بەرگم بۆ