شاعیر: وەلی دێوانە
کتێب: دیوانی وەلی دێوانە
سەرناو: یاران نەووەهار
لەبارەی شێعر: هێنانە سەر ڕێنووسی هۆرامی: ئاکۆ مارانی

یاران نەووەهار، یاران نەووەهار
ئیم ساڵ وە بەختم بېفەڕ نەووەهار

ئاما وە دامان کۊچ تەڵمیت بار
هەرچەند نیگامکەرد نەدیم کۊچ یار

خېڵان گشت ئامان وە ژێر دامان
پەخش بین وە دامان بارگەی ئیمامان

نە کۊچ یار بۍ، نە دەنگ یاران
وەهار وەنەم‌ بی وە ژار ماران

هەر گوڵ جە ڕەنگێ بەرئاما جە خاک
ئەوان گوڵخەندان من دیدە نمناک

هەر غونچە وەنەم‌ بی وە پەیکانێ
هەر گوڵێ وە نېش خار هجرانێ

هەر لالە داخێن وە سەد هەزار داخ
داخ مەنیا وە دڵ حەسرەتکېشم ئاخ

سونبوڵ چوون فېشتەر نېش مەدۊم نە دڵ
تېژتەرەن جە خار نە پام بەرگی گوڵ

نەرگس مەوینۊ ئەندۊم بەرز مەبۊ
ئاهر وە جەستەم قەقنەس تەرز مەبۊ

سۊسەنان زوان تانەکېشان لېم
جە داخ دووری دوور وڵاتان وېم

سەیر چەمەن لېم چوون ژار مارەن
هەر ئېد مەژنەوون ماچان وەهارەن

پەی چی جە دووری شای شەم جەمینم
ها وەختەن بەرشۊ گیانی شیرینم

یاران هامسەران سا چوون مەبۊ چوون
من «تەبەس» جامەن «شەم» کەوت ئەو سەر توون