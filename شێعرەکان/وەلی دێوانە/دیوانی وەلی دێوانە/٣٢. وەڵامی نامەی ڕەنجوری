شاعیر: وەلی دێوانە
کتێب: دیوانی وەلی دێوانە
سەرناو: وەڵامی نامەی ڕەنجوری

مەولای لاڵ‌شناس، مەولای لاڵ‌شناس
مەولەوی ئەولەوی دانای لاڵ‌شناس

هەیاس دوڕناس ئەسڵ و نەسەب خاس
نەژاد پاکان، «نظامی» قیاس

«فیردەوسی طووسی»، «جامی» مڵک جام
«خاقانی» خەیاڵ، «ئەنوەر»ی ئەییام

«سەعدی» سوخەن‌دان بەحر مەعانی
«حافظ» (شیراز) «صائب» سانی

بەتای بێ‌هەمتای قەییووم بێ‌چوون
هەمتای تۆ کەمەن نە ڕووی دەور دوون

شەوکەت خووشەچین پەیدای مەعناتەن
عیسمەت نە ئەوساف سیفاتت ماتەن

مەولانا «زەهیر»، «فارابی»ی دەور
فوزەلای فازڵ نادرەی وەش تەور

هەنی چەند شەعرای ئاسف نیشانان
دەرس نە مەدرەسەی علم تۆ وانان

غەوواص موحیت دەریای عولوومی
شیعر مەسنەویت، مەر «مەولای ڕوومی»

تۆ شاڵڵا هەنی پایەت بۆ زیاد
من چێشم کە نام من ئاری وە یاد

غەرەز هەر ئێدەن بوزورگیت کەردەن
نام بەندەی وێت وە یاد ئاوەردەن

ئەڵبەت وێت وەحاڵ پەشێویم زانان
جە ڕووی ئیلتیفات نامەت کیانان

کەردەنت ئیزهار، مەولای کەرەم سەیل
تۆ ساحێب لوتفی یەعنی من بێ مەیل؟

من قەسەم وە زات ئەو کەس یەگانەن
دایم نام تۆم ویرد زووانەن

هەر چەند وە خدمەت تۆ ئاشنا نیم
بەڵێ جە فکرت ساتێ غافڵ نیم

دڵ پەروانەوار جە شەو تا وە ڕۆ
هەر هانە خەیاڵ وەسڵ و دین تۆ

من کە هام‌تەرکیب عومرم نام تۆن
نیشات زەینم کۆی کەلام تۆن

نادیدە حوببت جا گرتەن نە دڵ
هەرگیز جە سەودات دڵ نیەن غافڵ

کەلامت سەرمەشق ئینشای زەینمەن
نامت بینایی هەر دوو عەینمەن

(لاتەشبیه) چون «وەیس» رموودەی «ڕەسووڵ»
هەر هام نە تەحسیل وەسڵت کەم وسووڵ

نەوا بواچی جەو زامن دووریم
دێوانەی بەندەی مەولای «ڕەنجووری»م