شاعیر: وەلی دێوانە
کتێب: دیوانی وەلی دێوانە
سەرناو: بایەقوش ناڵان

بایەقوش ناڵان، بایەقوش ناڵان
تۆ هۆ کێشەنی من هەر شەو ناڵان

من خێڵ شادیم شەخسێ کەرد تاڵان
تۆ چێش پێت ئامان هام دەرد ساڵان

ناڵەی من جە سۆک سەودای ئەو یارەن
دڵم جە دوری ئەو بێ قەرارەن

من (پەروانە)ی شەوق (شەم) جەماڵێکم
کوشتەی نیگای ناز سۆسەن خاڵێکم

تۆ شەوان تا ڕۆ بانگ هۆهۆتەن
دەردەکەی دووری زامەت جە کۆتەن

من سفتەی سۆزان شۆڵەی ئەو نوورم
بە ڕۆ هەراسان بە شەو (دەیجوور)م

تۆ داخ هجران کێت نە دەروونەن
چون من سەرگەردان جەستەت زەبوونەن

من موبتەلای دەرد مەست مەفتوونم
جانشین جای (قەیس) مەجنوونم

تۆ جە عەشقی کێ وێڵی و دێوانە؟
شەوان بێداری نە جای وێرانە

خۆزگە پێت سەد جار دەردین دڵڕێش
وە جەستەی من نیت جەور و جەفا کێش

تۆ هەر نە خەیاڵ جای وێرانانی
بێ باک و لاقەید تیر و تانانی

درێغا منیش وەی گشت داخەوە
وە داخ ئەو شەم شەو چراخەوە

شەو خەریک کونج جای ماتەم بیا
شەوانیچ نە بەزم شادی شەم بیا