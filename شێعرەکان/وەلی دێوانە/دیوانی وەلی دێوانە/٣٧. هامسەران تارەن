شاعیر: وەلی دێوانە
کتێب: دیوانی وەلی دێوانە
سەرناو: هامسەران تارەن
لەبارەی شێعر: هێنانە سەر ڕێنووسی هۆرامی: ئاکۆ مارانی

هامسەران تارەن، هامسەران تارەن
ئیم ساڵ بیناییم تاریک و تارەن

زەوق زیندگیم چوون ژار مارەن
دنیا جە دیدە (وادی‌القهار)ەن

گشت عاڵەم نە وەقت فەسڵ نەووەهار
شادمەبۆوە زەوق گوڵان و گولزار

من ئیم سال وەهار شادیم ناشاد بۍ
پەرېشان جە گشت ڕەنجم وە باد بۍ

بوڵبوڵ شاد وە گوڵ من ڕەنجەڕۊ بیم
ڕەنجەڕۊ جە زەوق وەهار نۊ بیم

ئیم ساڵ نەووەهار فېشتەر جە ساڵان
ڕازانش ڕەونەق ڕەنگ گوڵاڵان

هەردان، هەڵەتان، ساران، هەواران
خەیمە گوڵ‌ پۊشان خاستر نە جاران

من هەر گوڵزار نە دیدەم خار بۍ
هەر سەوزە وەنەم وە ژار مار بۍ

هەر چەمەن سەودای جوانیم جا کەرۊ
هەر لالە سەودای دەروون داخ کەرۊ

هەر شکۊفەی شەوق شېوەی «شەم» پېش بۊ
دیام وە پېشدا خاترم ڕېش بۍ

وەهارێ وەی تەور خۊ جە لام دوور بۍ
چەمان نە دیدەم نېش زەنبوور بۍ

ئای خۆزگە وە ساڵ نەووەهار پار
هەر ڕۊ سوب سەحەر مەدیام باڵای یار

وەهار ئیم ساڵ پەشېو جەستەنان
دوور جە دنیا و دین ئانە خەستەنان