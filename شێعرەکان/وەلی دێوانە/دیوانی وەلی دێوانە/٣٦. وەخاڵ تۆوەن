شاعیر: وەلی دێوانە
کتێب: دیوانی وەلی دێوانە
سەرناو: وەخاڵ تۆوەن

وە خاڵ تۆوەن، وە خاڵ تۆوەن
نوور لقای حەق وە خاڵ تۆوەن

شۆڵەی شەم وە شەوق جەماڵ تۆوەن
دەردینان وە داخ کەماڵ تۆوەن

لەیلێ کەنیزەک شیرین بەندەتەن
سەد «زڵێخا»ی (میسر) وە زەڕ سەندەتەن

«هومەیلا»ی زەریف بەڵقیسای باڵدار
گوڵشای گوڵ‌ئەندام «عوزرا»ی گوڵ‌عوزار

یەکایەک حەیران بەژن باڵاتەن
باڵای نەونەمام سەوڵ ئاڵاتەن

دڵ ئارام دڵ سەمەن بۆی پەری
«مەنیژە»ی بیژەن، زوهرە و موشتەری

خەرامان حەیران حوسن زێباتەن
بانوان تەمام گشت جان فیداتەن

حووران جەننەت فریشتان فەرش
سەناخوانتەن جە زەمین تا عەرش

گوڵ جە گوڵستان وە داخ تۆوەن
داخداران وە داخ دەماخ تۆوەن

هەر چەند پەروانان هەن جە سەحرا و کۆ
گشت ماتەن جە شەوق شەم دەستوور تۆ

من چون پەروانان هەر جان فیدای تۆم
حەیران جەمین بەزم ئارای تۆم

وە سەرگەردت بام شای سپی شەمان
سەرگەردان تۆم دوور جە هامدەمان

بەشق خاڵ وێت خاتر شادم کەر
یا ڕوخسەت یا مەرگ یا ئازادم کەر

ئیسە بۆ چەنیم لادێ سازابە
جەی گشت عەزابە گەردن ئازابە