شاعیر: وەلی دێوانە
کتێب: دیوانی وەلی دێوانە
سەرناو: قیبلەم شەم مەبۊ
لەبارەی شێعر: هێنانە سەر ڕێنووسی هۆرامی: ئاکۆ مارانی

قیبلەم شەم مەبۊ، قیبلەم شەم مەبۊ
مەر هەر کەس چوون تۊ نامش (شەم) بۊ
جەمینش چوون بەدر دووهەفتەم مەبۊ
پەروانەش خەریک خار خەم مەبۊ
* * * * *‌
مەر هەر کەس باڵاش سەوڵ ساف مەبۊ
گېسووش پڕ جە عەتر موشک ناف مەبۊ
سەردار ڕەندان ئېڵ جاف مەبۊ
چوون تۊ بۍ مروەت بۍ ئینساف مەبۊ
چوون تۊ شەکەر لەب غونچەدەم مەبۊ
پەروانش خەریک خار خەم مەبۊ
* * * * *‌
مەر هەر کەس ئەبرۊش چوون کەمان مەبۊ
زوڵف و خاڵ سېوەنگ چەم قەتران مەبۊ
وېنەی تۊ فیتنەی ڕووی زەمان مەبۊ
وېنەی تۊ بۍ ڕەحم بۍ ئەمان مەبۊ
بۍ شەرت و بۍ بەین مۊبەت کەم مەبۊ
پەروانەش خەریک خار خەم مەبۊ
* * * * *‌
هەر کەس پېشانیش پڕ جە نوور مەبۊ
ساق و گەردنش چوون بلوور مەبۊ
مەلایک تەلعەت نەسڵ حوور مەبۊ
بۍ پەروا جە ڕای (خودا) دوور مەبۊ
چوون تۊ دەلیلەی لوای ڕەم مەبۊ
پەروانەش خەریک خار خەم مەبۊ
* * * * *‌
مەر هەر کەس چوون تۊ لیمۊش کاڵ مەبۊ
سینەی سەدەف تا بووم لاڵ مەبۊ
ناف ناف غەزاڵ خوتەن ماڵ مەبۊ
نازار باوان چاردە ساڵ مەبۊ
چوون تۊ مۊبەتش مەردوم کەم مەبۊ
پەروانەش خەریک خار خەم مەبۊ
* * * * *‌
مەر هەر کەس وەش بۊش سا چوون لەیل مەبۊ
موژانش نەگەرد سورمە کەیل مەبۊ
هەزار کەس نە ڕاش سەر توفەیل مەبۊ
ناشی و نەزانحاڵ هەر بۍ مەیل مەبۊ
شەوقش بە وېنەی سپی شەم مەبۊ
پەروانەش خەریک خار خەم مەبۊ