شاعیر: وەلی دێوانە
کتێب: دیوانی وەلی دێوانە
سەرناو: نە شەم جیام‌من

نە «شەم» جیام‌من، نە «شەم» جیام‌من
«پەروانە»ی پەشێو نە «شەم» جیام‌من

مەجنوون بەدبەخت چارە سیامەن
شەم داخ حەسرەت وە دڵ نیامەن

قەیس‌ئاسانە خێڵ شای شەم مەندەن
وێڵ دەربەدەر فام پەرکەندەمەن

تەن تەنیای بێ‌کەس یانە بێدیمەن
گون نە گێج بەحر نائومیدیمەن

سیاتەر نە سەنگ هەوارانەمەن
عەبداڵ بەڕگێڵ دیارانەمەن

مەنزڵ نە ماوای توون تەوەسمەن
جەفا و بێ‌سوود و ڕەنج وە عەبەسمەن

عازاو مەینەت سەد کۆ بارمەن
پەرێ دین دۆس ئینتیزارمەن

چەنی وەحشیان ڕۆ هامڕازەمەن
شەو نە شکەنجە گیر و گازەمەن

چەمەڕای ڕای دۆس لێڵاخ نشینمەن
بە ئەسر حەسرەت دیدە نمینەن

هەراسان نە قەوم بێزار جە زێدمەن
دەست نە «شەم» بڕیا دڵ نائومێدمەن

تا وە ڕۆی مەحشەر مات و مەحزوونمەن
سۆز سەودای عەشق «شەم» نە دەروونمەن