شاعیر: کاکەی فەلاح
کتێب: دیوانی کاکەی فەلاح
سەرناو: کوردستان

دڵگیر و خۆشە کوردستان
بە دیمەنی ساکار و جوان

سەیرانگایەکی نازدارە
ئاو و هەوای سازگارە

نیشتمانی نەوەی کوردە
قیبلەگای درشت و وردە

بە هەشتێکی ڕووی سەر ئەرزە
پڕ لە کەژ و کێوی بەرزە

دارستانی چڕو پڕە
ئاوی خۆش و سارد و سڕە

پڕ لە ڕەز و باخی جوانە
کانیاوی ڕوون و ڕەوانە

هەڵئەقوڵێ لە بناری شاخ
ئەکشێ بۆ ناو دێبەر و باخ

گوڵ و سەوزە گیا ئاو ئەدا
دڵ و گیان لە زاخاو ئەدا

لەبەر هاژەی چەم ڕۆژ و شەو
تەبیعەت لێی حەرامە خەو

هەرچی لق و پۆپ و پەلە
سەرخۆشی جریوەی مەلە

ورشەی گەڵای دەم شنەبا
ژەنگ و ژاری دەروون ئەبا

ئەم کوردستانی ئێمەیە
جێگای بەزم و زەمزەمەیە

لە جوانی یا شۆخ و شەنگە
باخچەی سەیران و ئاهەنگە

سەر تەختی ئەو شینایی یە
شوێنی هەڵپەڕکێ و شایی یە

بە سۆز و ئاوازی شمشاڵ
ئەجۆشێ دڵی کوڕ و کاڵ