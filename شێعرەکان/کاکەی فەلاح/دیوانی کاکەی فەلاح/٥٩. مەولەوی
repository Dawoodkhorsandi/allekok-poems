شاعیر: کاکەی فەلاح
کتێب: دیوانی کاکەی فەلاح
سەرناو: مەولەوی

لە گیانی پاکی مەولەوی دانا
ئەوەی هەڵبەستی ناسکی دانا

مژدە بێ ئەوا دیوانی شیعری
دەرچوو، ئەگەڕێ بە ناو کوردانا

***

ئای لە ناسکی خەیاڵی جوانی
سەرچاوەی سۆزی ڕوون و ڕەوانی

لە گەرمیی هەست و ساردیی هەناسەی
بەهرە و سەلیقەی ناو شیعرەکانی

***

ئای لەبەر قووڵیی ئەندێشە و هۆشی
دەریای بێ بنی جۆش و خرۆشی

بۆ بیری ورد و تاسە و پەرۆشی
بۆ چەپکە گوڵی باخی بۆن خۆشی

***

ئای بۆ سەنعەت و بۆ وردەکاری
بۆ دەریای شیعری پڕ لە مرواری

بۆ گەنجینەکەی دوڕ و گەوهەری
جێی شانازییە بۆ کوردەواری

***

ئای لەبەر شیعری تەڕ و پاراوی
بۆن و بەرامەی وەکوو گوڵاوی

ڕوونە وەک دڵی ساف و بێ گەردی
ڕەوانە وەکوو فرمێسکی چاوی

***

ئای لە بڵێسەی خۆشەویستی ئەو
سووتانی بۆتەی هەق پەرستی ئەو

ئای لەبەر نەشئەی بادەی عەشقەکەی
ئای لە سۆزی ئەو، وای لە هەستی ئەو

***

ئای بۆ کڵۆڵی حاڵی بێ حاڵی
بۆ ڕەنگی زەرد و بۆ ناڵەناڵی

هاوار و دادی ڕۆژ و شەوانی
بۆ بەستە و دەف و بادە و شمشاڵی

***

ئای بۆ گیانەکەی پڕ لە وەفاکەی
بۆ دەروونەکەی کەیلی جەفاکەی

ئای بۆ دڵەکەی زەدەی سزاکەی
دوور لە سەیران و سەیر و سەفاکەی

***

ئای بۆ عیززەتی نەفسی بڵندی
بۆ خۆی هەژار و دڵ دەوڵەمەندی

ئای بۆ چاوتێری و برسێتی حاڵی
ڕەوشتی بەرزی یەک یەک پەسەندی

***

شیعری مەولەوی گوڵێکی وایە
ئەگەشێتەوە هەتاهەتایە

لە ناخی دڵ و دەروونی کوردا
بنجی داکوتا لە ڕیشە نایە