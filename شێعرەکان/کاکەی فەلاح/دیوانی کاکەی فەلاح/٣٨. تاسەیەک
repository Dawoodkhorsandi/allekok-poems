شاعیر: کاکەی فەلاح
کتێب: دیوانی کاکەی فەلاح
سەرناو: تاسەیەک

ئاسمانێکم ئەوێ شین
بە ئەستێرەی گەش نەخشین

بە زەردەخەنەی بێ خەم
دوربێ لە هەور و لەتەم

ببەخشێ، بزەی لێوی
گەشە بە گوڵی کێوی

پیرۆزەیی ڕەنگ و بۆی
هەوری ڕەش نەگرێتە خۆی

لە ئاوێنەی هەساوا
دەرکەوێ دڵی ساوا

بێ گەرد و پاک و ڕون بێ
وەک سەرچاوەی دەرون بێ

کش و مات و بێ دەنگ بێ
بەوێنەی دەریا مەنگ بێ

تا گرمە و ناڵە ون بێ
بەردی گۆمی بێ بن بێ

شەست و ڕەهێڵەی باران
نەیکا بەجاری جاران

لافاوی سوری وەک خوێن
گیان نەبا بێ سەر و شوێن

یان بروسکەی ئاگرین
دڵ نەسوتێنێ بە قین

مەلی ئەم هەست و گیانە
وێڵە بۆ ئەو ئاسمانە

تابدا لە شەققەی باڵ
بەرەو مەڵبەندی خەیاڵ