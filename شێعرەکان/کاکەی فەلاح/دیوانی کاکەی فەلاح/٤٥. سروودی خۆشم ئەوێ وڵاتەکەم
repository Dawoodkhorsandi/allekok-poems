شاعیر: کاکەی فەلاح
کتێب: دیوانی کاکەی فەلاح
سەرناو: سروودی خۆشم ئەوێ وڵاتەکەم

خۆشم ئەوێ، خۆشم ئەوێ
ئەم نیشتمانەم خۆش ئەوێ

تا لێدانی دڵ ئەسرەوێ
هیچ لە بەر چاوم ناکەوێ

خۆشم ئەوێ وڵاتەکەم
کانگای هیوا و ئاواتەکەم

ئا ئەم هەوا و ئاو و گڵە
بۆ ژیانم خوێنی دڵە

دڵ کە بلبلی سەرچڵە
شەیدایە بۆ ڕوی ئەو گوڵە

خۆشم ئەوێ وڵاتەکەم
کانگای هیوا و ئاواتەکەم

کوردستانە خۆشەویستم
هەتا ماوم ئەی پەرستم

هاوار ئەکا هۆش و هەستم
بە جوانی دیمەنی مەستم

خۆشم ئەوێ وڵاتەکەم
کانگای هیوا و ئاواتەکەم

دڵم ئەڵێ، وەک زمانم
خۆشم ئەوێ کوردستانم

خۆشەویستی نیشتمانم
بۆتە سەر لەوحەی ئیمانم

خۆشم ئەوێ وڵاتەکەم
کانگای هیوا و ئاواتەکەم

خۆشم ئەوێ، خۆشم ئەوێ
ئاواتە خوازم سەرکەوێ

ناوی لە ناوا دەرکەوێ
گەشە و ڕووناکی بەرکەوێ

خۆشم ئەوێ وڵاتەکەم
کانگای هیوا و ئاواتەکەم