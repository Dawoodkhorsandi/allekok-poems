شاعیر: کاکەی فەلاح
کتێب: دیوانی کاکەی فەلاح
سەرناو: بۆ هیوای خوشکەزام

لە دوورەوە کە هەواڵی جەرگبڕی تۆم بۆ هات
مەلی تاسەم هەڵفڕی بۆ ئاسمانێکی کش و مات

تا لەوێوە، بە شێنەیی، شۆڕ بێتەوە بەرەو خوار
ژێر درەختێ، سەر بنچکێ، بۆ خۆی بکا بە هەوار

تا بتوانێ، تێر تێر بگری، بۆ هیوای لەدەس چوومان
ڕۆڵەی شەرمن، پەپوولەی وێڵ، بەرخی لە چاو ون بوومان

بێنێتە پێش، لەو دوورەوە، شێوەکەی تۆ هیوا گیان
چۆن گوللەی وێڵ بەڕێی کردی بۆ سەر گردەکەی سەیوان

ورد بێتەوە لە ڕەوشت و لە تەمەن و باڵاکەت
لە قەڵەم و لە دەفتەر و کتێبی ناو جانتاکەت

لە شەبەقی زامی لاچاو، جل و بەرگی خوێناوی
هاوڕێ یانی قوتابخانە و وێنەی تازە گیراوی

لە شوێن و ڕێ و لە پێخەف و هەزاران هەڵسوکەوتت
بێ ژمارە یادگاری گڕ تێ بەر بووی دواکەوتت

گوێ شل بکا بۆ شیوەنی گەرم و گوڕی ڕۆڵەڕۆ
دایک و باوک و خوشک بە  تۆ ڕەنج بابردووی ڕەنجەڕۆ

ئاخ کۆستی تۆ، وەک گوللەکە، چزا بەسەر دڵمانا
کولانەوەی زامی ناسۆر هەر ئەژی لەگەڵمانا