شاعیر: حاجی قادری کۆیی
کتێب: قەتعە
سەرناو: ئەی سولەیمانی زەمان و شەیخولئیسلامی ئەنام

ئەی سولەیمانی زەمان و شەیخولئیسلامی ئەنام
قاسیدی ڕێگەی هیدایەت هودهودی دانا دەبێ

من هومام و قوللەیی قافی قەناعەت جێگەمە
لایقی پەیغامی ئەو پەرویزەیە عەنقا دەبێ

بۆ حوزووری قادری بۆچی دەنێری ماکیان
ماکیان ئەمری لە سەر شاهین لە کوێ ئیجرا دەبێ

وەختی پەیغامت خورووسێکی هەزار پۆپەم هەبوو
دایە بەر شەق، قاسیدێ وا بێ جەوابی وا دەبێ

تا هەڵێنێ زاغی شەب تاووسی هێلکەی سوبحدەم
مەزرەعەی چەرخیش لە توخمی نەجمی تا ئاوا دەبێ

دانەیی خەرمانی عومری تۆ لە مینقاری ئەجەل
دوورە، سەرسەوز و موتەڕڕا بێ  هەتا دونیا دەبێ