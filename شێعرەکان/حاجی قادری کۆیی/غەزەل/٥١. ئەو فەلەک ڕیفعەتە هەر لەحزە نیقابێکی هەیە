شاعیر: حاجی قادری کۆیی
کتێب: غەزەل
سەرناو: ئەو فەلەک ڕیفعەتە هەر لەحزە نیقابێکی هەیە

ئەو فەلەک ڕیفعەتە هەر لەحزە نیقابێکی هەیە
کێ دەزانێ وەکوو من خانەخەرابێکی هەیە

ڕاستە دڵ خەستە و بێچارە وەکوو نەرگسی تۆ
نەرگسی مەستی ئەتۆ بەس نییە خوابێکی هەیە

شەمعی من سەرزەنشی قەت مەکە پەروانە ئەگەر
ئێستە خامۆشە، شەو ئەلبەتتە جەوابێکی هەیە

شێعرەکانم کە غەریبی وەتەن و نەوسەفەرن
وەرە بیخوێنەوە ئەم نوقتە سەوابێکی هەیە

قەدری حاجی بگرن مەقسەدی هەر دیدەنییە
وەرنە هەرچی بگری نانەک و ئابێکی هەیە!