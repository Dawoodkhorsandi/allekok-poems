شاعیر: حاجی قادری کۆیی
کتێب: غەزەل
سەرناو: گەر خەڵقی جیهان یەکسەرە فەریادڕەسم بێ

گەر خەڵقی جیهان یەکسەرە فەریادڕەسم بێ
وەڵڵاهی مەپوندار بە غەیری تۆ کەسم بێ

وا سۆزی دڵم ئاگری بەرداوەتە جەرگم
تۆقیوە هەناسەش نەفەسێک هەمنەفەسم بێ

مورغی سەحەرم باڵ و پەڕی وەحشەتی ڕێگەی
هەستان و فڕینم یەکە چەرخیش قەفەسم بێ

نادەم بە هەموو موڵکی سولەیمانی زەمانە
لەم عالەمە ڕووتی چییە هەر گا هەوەسم بێ

هەر شەو بە دزی نەغمە لە سەر سیدرە دەکێشم
با سابیت و سەییارەیی گەردوون عەسەسم بێ

حاجی کە نیگارم سەفەری کرد و نەمردم
عەیبم مەکە وەک هاتەوە ئەم شەرمە بەسم بێ