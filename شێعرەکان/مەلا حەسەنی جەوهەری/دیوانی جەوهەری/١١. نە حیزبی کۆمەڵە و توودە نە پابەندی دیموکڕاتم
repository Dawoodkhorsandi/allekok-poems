شاعیر: مەلا حەسەنی جەوهەری
کتێب: دیوانی جەوهەری
سەرناو: نە حیزبی کۆمەڵە و توودە نە پابەندی دیموکڕاتم

نە حیزبی کۆمەڵە و توودە، نە پابەندی دیموکڕاتم
نە جوزوی نەهزەتی میللی، نە ئەربابی سیاساتم

لەسەر ئەم عەرزە پانە مالکی یەک بستە خاکێک نیم
عەمامە و خەرقە و بەرماڵە ئەسباب و موهیمماتم

ئەمن پیرێکی حەفتاساڵە عومر و پێ لە سەر تابووت
هەمیشە قەبر و کفن و مردنە فکر و خەیاڵاتم

لە حەد بانگم دەکا ئەی جەوهەری زوو وەختی هاتنتە
لە جوابدا پێی دەڵێم تۆ مونتەزیر بە وا منیش هاتم