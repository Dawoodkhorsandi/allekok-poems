شاعیر: مەلا حەسەنی جەوهەری
کتێب: دیوانی جەوهەری
سەرناو: ئەرێ ئەی پیری شەمزینم ئەرێ ئەی کۆڵەکەی دینم
لەبارەی شێعر: بۆ حاجی سەیید عەبدوڵڵای شەمزینی

ئەرێ ئەی پیری شەمزینم، ئەرێ ئەی کۆڵەکەی دینم
ئەرێ ئەی ڕۆحی شیرینم، خودا بمکا بە قوربانت

فەقیر و موستەمەندی تۆم، گرفتاری کەمەندی تۆم
شەو و ڕۆژ دڵ لە بەندی تۆم، خودا بمکا بە قوربانت

ئەتۆ ئەولادی گەیلانی، ئەتۆ شابازی شێخانی
ئەتۆ دەرمانی دەردانی، خودا بمکا بە قوربانت

بە جامی عیشقی تۆ مەستم، لە عیشقی تۆوەیە هەستم
گرفتاری سەر و دەستم، خودا بمکا بە قوربانت