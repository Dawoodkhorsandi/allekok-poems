شاعیر: مەلا حەسەنی جەوهەری
کتێب: دیوانی جەوهەری
سەرناو: هەوای دیداری یارانی وەتەن کەوتۆتە سەر فکرم
لەبارەی شێعر: تاسەی دۆستان و وڵات و دیداری مەلا ساڵحی برای و نەوەکانی لە دزەوە

هەوای دیداری یارانی وەتەن کەوتۆتە سەر فکرم
هەتا ئەمجار دەیانبینم بە چاوانم خودا نەمرم

لە هیجرانی مەلا ساڵحی برام و دوو نەوەم دایم
بە چاوی پڕ لە فرمێسکم کوڵی گریان و شین دەگرم

بە ئیزنی حەزرەتی شێخ چەندە پێم خۆشە بە دڵخۆشی
لە ورمێ سواری ماشین بم جەوازی ڕێگە وەربگرم

لە سابڵاغ و لە میاندواو و لە بۆکان تێپەڕم یەکسەر
لە هیچ لایێ هەتا سەر مەرقەدانی باغچە خۆ نەگرم

لەنێو ئەو سێ خەلیفانە بە ئیخلاس و بە هۆشیاری
لە ئەڕواحی ئەوان زاتانە فەیز و بەهرە وەربگرم

لە بەرپێی باب و دایک و ژوور سەری کاکەعەلی چەند ڕۆژ
بە گریان سەر لە سەر ئەو مەرقەدانە ساتێ هەڵنەگرم

بە چاوی پڕ لە ئەسرین دەست هەڵێنم ڕەببی ئەمجارە
بە ئیمانێکی زۆر کامیل بە لوتف و ڕوحمی تۆ بمرم