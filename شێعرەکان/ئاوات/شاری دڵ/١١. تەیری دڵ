شاعیر: ئاوات
کتێب: شاری دڵ
سەرناو: تەیری دڵ
لەبارەی شێعر:  لاپەڕە ٧٣ ی دیوانی چاپی ئەنیسی

تەیری دڵ بێ پەڕوپۆ، تەپکە شکاوێکی بەسە
 چاوەڕێی تۆیە کە بێی، گەرمەسڵاوێکی بەسە

 مەڵێ زستانە، جلی پیر وفەقیر پارە بووە
 ڕۆژی ڕووت دەرخە، هەتیو تۆزە هەتاوێکی بەسە

 پایزە، فەرموو تەماشاکە کە لانەوخوارم
 پیرەکەروێشکێ لەگوڕ کەوتبێ، ڕاوێکی بەسە

 ئەوهەموو زولفە بەزنجیری مەکە بۆ ملی من
 تەیری وا بێ پەڕوباڵ کەوتبێ، داوێکی بەسە

 سەیید و پیر و فەقیرم، وەرە لێم قەوماوە
 بۆ منە ئەو مەسەلە: 'باوەلێ باوێکی بەسە'

وا بە سەرڕووتی و پێخاوسی هاتۆتەوە لات
'کامیل'ت جووتە کڵاشێک و کڵاوێکی بەسە!