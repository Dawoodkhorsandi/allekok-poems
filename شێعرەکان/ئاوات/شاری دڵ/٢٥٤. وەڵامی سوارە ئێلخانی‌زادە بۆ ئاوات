شاعیر: ئاوات
کتێب: شاری دڵ
سەرناو: وەڵامی سوارە ئێلخانی‌زادە بۆ ئاوات
لەبارەی شێعر: (لاپەڕە ٤١٤ ی چاپی جەعفەر؛ لە چاپی ئەنیسیدا دەرنەکەوتووە)نووسین: کەماڵ ڕەحمانی

نامەکەی نامی که حاکی لوتفی سەرشار بوو، گەیی
شێعری ڕێکت مەرهەمی قەلبی بریندار بوو، گەیی

داری پڕ بەرگ و لقی دڵ زەرد و زار و وشک و ڕووت
شێعری ئاوداری جەنابت ئاوی جۆبار بوو، گەیی

بۆ منی بەدبەخت و بێ‌چاره و زەلیل و پڕ له غەم
نامەکەت دەسکێک گوڵی بۆنخۆش و بێ‌خار بوو، گەیی

واسیتەی قاسید له وەختی فکر و ئەندێشه و خەیاڵ
کاغەزت بۆ من چەکیدەی فکری ئەحرار بوو، گەیی

لوتفی بێ‌حەدد و حیسابت قووەتی ئیخلاسمە
شێعرەکانت باعیسی فرمێسکی خوێنبار بوو، گەیی

من وەکوو حەزرەت له شێعرا 'کامیل' و بێ‌عەیب نیم
شێعری بێ‌عەیبت که مایەی عوجبی حوززار بوو، گەیی