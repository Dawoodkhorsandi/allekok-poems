شاعیر: مینە جاف
کتێب: دیوانی مینە جاف
سەرناو: بە نۆی ئەیلوول و پاییز فەسڵی دڵکەش
لەبارەی شێعر: لەدایکبوونی مەحموود سەرتیپ

بە نۆی ئەیلوول و پاییز فەسڵی دڵکەش
بە ڕۆژی شەممەیی عالی سەعات شەش

لە عەین و فەیزی ئەو ڕۆژە سەماوات
منەوەرتر لە ڕۆژان بوو بە سەدقات

بە پەروین موشتەری ئەیدا مونادی
جهان پڕ بوو لە زەوق و کەیف و شادی

بەشیرێ هات و هاوردی بەشارەت
غەم و ئێشی دڵی بردم بە غارەت

وتی ئەمڕۆ لە گەنجینەی کەرەم کار
بە تۆ دریا کوڕێ وەک دوڕڕی شاوار

کوڕێ مەسعوود ساحب بەخت و ئیقباڵ
بە نۆی ئەیلوولی هەژدەی مانگی شەووال

لە ئینعام و عەتایی داوەری حەی
وتم حەمد و سەنا و شوکری بێ پەی

کرا مەولوود و نەزر و شایی تەرتیب
بە ئارا ناونرا مەحموود سەرتیپ

موئەڕڕێخ کردی بەحری ئەبجەدی تەی
وتی مێژوو بە سەرو و غونچە هەی هەی