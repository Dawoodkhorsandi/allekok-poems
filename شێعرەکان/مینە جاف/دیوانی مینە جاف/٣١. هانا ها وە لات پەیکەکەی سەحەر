شاعیر: مینە جاف
کتێب: دیوانی مینە جاف
سەرناو: هانا ها وە لات پەیکەکەی سەحەر

هانا ها وە لات پەیکەکەی سەحەر
بەیۆ ئیمدادم درەنگی مەکەر

وە کزەی سەبوون دووری باڵای یار
مەگریۆم ئێدەن چون شەرارەی نار

مەخێزۆ گڕ گڕ ئاهر نە جەستەم
کەردەن وە قەقنەس جەستەکەی خەستەم

ئامان سەد ئامان نەسیم سا وەختەن
با وە ئیمدادم دەردەکەم سەختەن

تۆی دەروون جە سەیل زوخاو بیەن کەیل
گڕ وستەن نە دڵ کزەی دووری لەیل

کوورەکەی دەروون وە خاشاکی خەم
ماڵاماڵ بیەن مەسۆزۆ کەم کەم

شەرارەی ئاهر دووریی شین لێش
دووی هەناسەی سەرد جەلا مەدۆ پێش