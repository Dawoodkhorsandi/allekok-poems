شاعیر: مینە جاف
کتێب: دیوانی مینە جاف
سەرناو: من کە ناڕاسی دەکەم لەم چەرخە ڕاسێکم نەدی

من کە ناڕاسی دەکەم لەم چەرخە ڕاسێکم نەدی
بۆیە ناخاسی دەکەم گەڕیام و خاسێکم نەدی

بۆیە ڕەبتم من لە گەڵ مەخلووقی ئەم عەسرە نییە
هەرچی هەوڵم دا لە عالەم حەق شوناسێکم نەدی

زۆر لە دنیادا گەڕام و تەجرەبەم کرد گشت کەسێ
بۆ ئەساسدارێ گەڕام ساحێو ئەساسێکم نەدی

چی تەقالام کرد ببینم عاقڵێ پڕ بیر و هۆش
مستێ خێرەسەر نەبێت خاوەن حەواسێکم نەدی

گورگی بەد ئەخلاق و کاوڕخۆر لە عالەم بێ سنوور
بۆ یەکێ گورگ کوژ گەڕام و مینە باسێکم نەدی