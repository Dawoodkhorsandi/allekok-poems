شاعیر: مینە جاف
کتێب: دیوانی مینە جاف
سەرناو: هانا هامسەران جە ئێشی دووری

هانا هامسەران جە ئێشی دووری
جە زامانی سەخت کەردەی مەهجووری

تک تک مەتکیۆ هووناو نە جەرگم
دایم نە سزای شەرارەی مەرگم

شادی کۆچش کەرد نە ئقلیمی دڵ
خەم دڵشاد بیەن وە ماوا و مەنزڵ

خەم و تەم و هەم جەلام بیەن جەم
ئەسرش هووناوەن سەرچاوەکەی چەم

چەمانم ئەسرین هووناو مەڕێزۆ
دووی هەناسەی سەرد نە دڵ مەخێزۆ

جە سزای زامان دڵەی پڕ جە ژار
جە گەرمیی دەروون جە شەرارەی نار

وە کەباب بیەن جەستەم سەر تا پا
وێنەی زووخاوەن مۆخم جە ئازا

خەم نە جەرگەی جەرگ گیان نە جەرگەی خەم
تەن کاسەن وە خەم خەمانم هاودەم

پەی شوڵەی ڕووخسار ئەو ئارامی گیان
جەستەم مەگریۆ چون شەمعی شەوان

هامسەران ئامان بکەروون چارم
بکەروون عیلاج دڵەی ئەوگارم

ڕەحمێ کەن وە حاڵ مینەی سیابەخت
تا کەی بناڵۆ وە زامانی سەخت