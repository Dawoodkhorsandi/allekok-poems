شاعیر: مینە جاف
کتێب: دیوانی مینە جاف
سەرناو: موستەغریقی عیسیانم بی بەهرە لە تاعەت خۆم
لەبارەی شێعر: حاڵەتی خۆم

موستەغریقی عیسیانم، بی بەهرە لە تاعەت خۆم
شەرمەندە لە قاپیی حەق، ڕوو زەرد و خەجاڵەت خۆم

شان کەوتوو لە ژێر باری کرداری پڕ و پووچا
ئەفگەندە سەری ڕۆژی دیوانی شەفاعەت خۆم

لاکەوتوو لە جادەیی دین، بێ ڕێگە و بێ ڕەهبەر
بێ سەروەت و دەستمایەیی قیامەت خۆم

ئەو ڕۆژە کە سوور ئەکرێ خەرمانی فەلاحی دین
لەو کاتە منی بەدبەخت بێ جووت و فەلاحەت خۆم

ئەو ساتە ئەسێنی حەق پارچەی عەمەلی ڕەنگین
بێ ئەمەش سورمەیی بێ ڕەنگی بێ بەلاغەت خۆم

لەو جێگە کە ڕوو سوورن، ڕوو زەردی ڕیازەتکێش
مەحجووب و گوناهبار و بێ زوهد و عیبادەت خۆم

ترسم هەیە لەو ڕۆژەی حاکم بێت خودا، ئەحمەد
قازی لە ئەو ڕۆژە، پڕ سووچ و قەباحەت خۆم

ڕۆژێ کە ئەڵێن مینە نامەیی عەمەلت بێنە
بێ نییەتی ڕەفتار و پڕ جورم و خیانەت خۆم