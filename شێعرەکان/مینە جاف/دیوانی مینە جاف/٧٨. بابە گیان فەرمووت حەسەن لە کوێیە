شاعیر: مینە جاف
کتێب: دیوانی مینە جاف
سەرناو: بابە گیان فەرمووت حەسەن لە کوێیە
لەبارەی شێعر: شیوەن بۆ کەریم بەگی باوکی

بابە گیان فەرمووت حەسەن لە کوێیە، کێیە بۆم بێنێ
دەس کاتە ملم جەرگم توێ توێیە، تاسەم بشکێنێ

ئەوا حەسەن هات بە هەڵەداوان، تو خوا تۆ مەڕۆ
دەس کاتە ملت بە کوڵ بە گریان، سەریش بە قوڕۆ

بۆ چی داوات کرد بۆ چی نەوێسیای، بەندی دڵەکەت
هەتا بێتە لات بێتە دی هیوات، دەس کا ملەکەت

حەسەن چاوەڕێ و باوکی کەی بێتۆ، دیاری بۆ بێرێ
وەختێکی زانی ئەگری بە سەر تۆ، چۆن ڕوح ئەسپێرێ

میرم ڕۆڵەکەی ئارامی گیانت، ئەمشەو نیوەشەو
هات وەکوو جاران سەرکا سەر ڕانت، تاوێ بکا خەو

کە چی نەیزانی لە سیابەختی، ئەم چەرخەش نییە
دەکا بە ئێش و دەرد و زام سەختی، ناڵە و شینییە

گەورەم نەک حەسەن گشت بەگزادەی جاف، لەم کۆچی تۆیە
غەرقن لە قوڕا بە یەقینی ساف، هەر باوکە باوکەڕۆیە