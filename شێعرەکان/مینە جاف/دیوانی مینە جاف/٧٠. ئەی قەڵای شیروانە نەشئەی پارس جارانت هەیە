شاعیر: مینە جاف
کتێب: دیوانی مینە جاف
سەرناو: ئەی قەڵای شیروانە نەشئەی پارس جارانت هەیە
لەبارەی شێعر: بۆ قەڵای شیروانە

ئەی قەڵای شیروانە نەشئەی پارس جارانت هەیە
مەنزەرەی سەیر و تەماشای تاجدارانت هەیە

بەم کراسی سەوز و زەرد و شینە وا کردووتە بەر
گەر لە ڕێی حەق لانەدەین جیێ شەهریارانت هەیە

گردەکەت ڕازانەوە دیسان وەکوو باغچەی بەهەشت
وا دیارە مەیلی وەسڵی گوڵعوزارانت هەیە

بەرق ئەدا سیروان لە بەر پێتا لە جەبهەی خۆرهەڵات
بەینی بین اللە ئەڵیێ زەوق و سەفای لوبنان و تارانت هەیە

قیژەیی قوڵنگە چریکەی پۆڕە زیڕەی باڵەبان
قەهقەهەی کۆترە سەدای شاهینە سەیرانت هەیە

دەشتەکەت ڕەنگین بووە ڕەنگ ڕەنگ بنەوشە ئاڵ و شین
زەرد و سوور و سەوز و مۆرچن لالەزارانت هەیە