شاعیر: مینە جاف
کتێب: دیوانی مینە جاف
سەرناو: دڵ وەکوو قومری لە حەسرەت سەروەکەی باڵاتەوە
لەبارەی شێعر: پێنج خشتەکی لەسەر شیعرێکی ناری

دڵ وەکوو قومری لە حەسرەت سەروەکەی باڵاتەوە
وێڵ و سەرگەردانە دلبەر خوێنی دڵ ئەخواتەوە
تو خوا بێژە بە چاوت زوو لە گیانی کاتەوە
موددەتێکە من گرفتارم بە دەم سەوداتەوە
بووم بە داوی چینی زوڵف و پەرچەمی تاتاتەوە

چاوەکەم ئۆخەی نەجاتم بوو لە قوڕپێوانی کۆت
ئاگری بەردایە عومرم غەمزەیی دیدە و برۆت
سەیریکە باغی نیشات و مەزرەعەی شادیمە سووت
گەر دەپرسی حاڵی پەروانەی دڵم دوور بێ لە ڕووت
وا لە سۆزشدایە لە سایەی شەوچرای گۆناتەوە

ئەی نیگاری گوڵ بەدەن ئەی شۆخ و شەنگی دیدەباز
لەعبە تەنزی خۆش خەرام ئەی مەهوەشی شەعبەدەباز
ڕۆحەکەم تۆ بی و خوا لەم نوقتە مەگرە ئیعتیزاز
مێشی خاڵت نافڕێ بەس باوەشێنی کە بە ناز
چونکە پابەندە بە شەهدی ڕوومەتی زێباتەوە

عاشقی ڕووی تۆیە بۆیە سینەیی داغانە گوڵ
عەتری زڵفی تۆیە بۆنی مێخەک و موشک و سمڵ
قیبلەکەم سوێن بێ بە سەفحەی کوڵم و خاڵی دەوری مل
مەنعی قوللابی موژەت ناکەم لە ڕاکێشانی دڵ
چون ئەسیری زوڵفی خاوی خۆیەتی ئەیباتەوە

هاتە دەر نواندی بە ناز و عشوە شۆخی چاومەسێ
ڕوو وەکوو خورشید و باڵا نەونەمامی نەورەسێ
یەک بە یەک یاران ئەیانوت ئەم کەلامە گشت کەسێ
شین و واوەیلایە ئاساری قیامەت هەڵ ئەسێ
گوڵ بەدەن ئەمڕۆ کە ڕۆییوە ئەگەر لاکاتەوە

دولبەرا دوێنێ بە ناز هەڵسای لە بانی جێگەکەت
فرسەتم زانی بە قوربان بێم و بگرم ڕێگەکەت
مادەمێ بۆ من نەبوو بیکەم تەوافی جێگەکەت
وا سەرم دانا بە ڕەسمی بەردەبازی ڕێگەکەت
مەڵهەمی دەردی سەری من وا بە گەردی پاتەوە

ئەی شەهی موڵکی مەلاحەت تاجداری خێڵی حوور
وەی خەدەنگی غەمزەکەت تیری دەسی بارامی گوور
ڕێم بدە تۆ بی و خوا عەرزم هەیە بێمە حوزوور
شاهی چاوت موڵکی سەبر و تاقەتی بردم بە زۆر
مەسحەفی ڕووی تۆ بە گژیا چێ ئەگەر نەمداتەوە

وا بە بەردی دووریەکەت من شووشەیی سەبرم شکا
وەک فوارە چاوەکەم خوێناو لە چاوم سەر ئەکا
سەیریکە نووری بیناییم وا لە دووری تۆ تکا
لەب شەکەر فەرموو بە زوڵفی باوەشێنی لێ ئەکا
مێشی ڕۆحم گەر بنیشێتۆ بە قەندی جاتەوە

پێکیا جەرگم بە نووکی تیری چاوە کاڵەکەت
لێوەو و عەوداڵی کردم ناوقەدە شمشاڵەکەت
هەر وەکوو مینە دەڵێم قوربان لە دەوری ماڵەکەت
خەتتی دەرسی عەشقی «ناری»ت وەک ڕوقوومی خاڵەکەت
وا بە لەوحی گەردنی بێگەردی وەک میناتەوە

موددەتێکە من گرفتارم بە دەس سەوداتەوە
بووم بە داوی چینی زوڵف و پەرچەمی تاتاتەوە

مەنعی قوللابی موژەی ناکەم لە ڕاکێشانی دڵ
بۆ! ئەسیری چاوی مەستی پڕ خەوی ئەیباتەوە

وا سەرم دانا بە عەزمی بەردەبازی ڕێگەکەت
مەرهەمی دەردی سەری من وا بە گەردی پاتەوە

گەر دەپرسی حاڵی پەروانەی دڵم دوور بێ لە ڕووت
وا لە سۆزشدا لە سایەی شەوچرای گۆناتەوە

چاوی خوێن خواری بە خوێنم فێرە، وەک لێوی بە مەی
لێی گەڕێن ئێوە و خودا ئەو شۆخە با بیخواتەوە

شاهی چاوت موڵکی سەبر و تاقەتی بردم بە زۆر
مەسحەفی ڕووی تۆ بە گژیا چێ ئەگەر نەمداتەوە

مێشی خاڵت نافڕێ، بەس باوەشێنی کە بە ناز
چونکە پابەندە بە شەهدی ڕوومەتی زێباتەوە

شین و واوەیلایە ئاساری قیامەت هەڵ دەسێ
گوڵ بەدەن ئەمڕۆ بەرەو مەشریق ئەگەر لا کاتەوە

لەب شەکەر فەرموو بە زوڵفت باوەشێنی با نەکات
مێشی ڕۆحم گەر بنیشێتۆ بە قەندی چاتەوە

خەتتی دەرسی عیشقی ناری وەک ڕقوومی خاڵەکەت
وا بە لەوحی گەردنی بێ گەردی وەک میناتەوە

«ناری»