شاعیر: سالم
کتێب: دیوانی سالم
سەرناو: هەر سەحەر دێنێتە یادم کۆیی تۆ موڵکی خەتا

هەر سەحەر دێنێتە یادم کۆیی تۆ موڵکی خەتا
نەفحەها دێنێ لە موشکین زوڵفی تۆ بادی سەبا

نەهری ئەشک ئەمشەو لە دیدەم وا بەخوڕ دەڕژایە ڕوو
دڵ لە سینەم تا سەحەر، سەنگاسیائاسا گەڕا

بەسکی هەرجا کوشتەیی تیغی مەحەببەت کەوتوون
کۆی دڵارامم لە خوێنا بوو بە دەشتی نەینەوا

چەسپە هەرجا ڕیشەیی جەرگم لەگەڵ ڕیشەی خەدەنگ
چەند بە چوستی تیری موژگانت لەناو دڵما ڕووا

نامنوێنێ بێ بەسەرما گەر موسیبەتهایی چەرخ
تا لەسەر سەرمە لە سایەی زوڵفی تۆ باڵی هوما

بێت و سەیری چینی زوڵفت کا لەدەوری عاریزت
هەر کەسێ نەیدیوە تاریکی لەبەر شەوقی چرا

من دەمێکە خۆ لە خووی یاری قەدیمم شارەزام
دوشمنی یارانی دێرینە و بە دوشمن ئاشنا

غەرقی بەحری عیشقە سالم دەست و پای جەهدی نییە
قەت شەنا ناکا لە دەریادا کەسی بێ دەست و پا