شاعیر: موفتی پێنجوێنی
کتێب: دیوانی موفتی پێنجوێنی
سەرناو: خۆزگە بەو ڕۆژەی حەربی ئەڵمان بوو

خۆزگە بەو ڕۆژەی حەربی ئەڵمان بوو
لە ئەرز و ئاسمان ئاگرباران بوو

شەکر و چا و کووتاڵ زۆرتر هەرزان بوو
نە کەس بێ بەرگ و نە کەس بێ نان بوو

***

حەفتا و پێنج غەرام چایی بێ لاجان
یەک کیلۆ شەکر بۆ یەک سەرخێزان

لە سەری مانگا حازر بوو لامان
تێر و تۆخ حاجی و بەگ و گەدامان

***

ئەو ڕۆژەی کە دیم گیرابوو بەرلین
کەوتینە شەوق و بەزم و هەڵپەڕین

بۆ ئەوەی وتمان بە خۆشی ئەژین
شەڕ و شۆڕ نەما لەڕووی سەر زەمین

***

کەچی وا ئێستا خۆزگە بە پارین
هەموو سەرگەردان بێ ئیش و کارین

هەتا تەنانەت بێ سووخت و دارین
بێ کەس و بێ دەر بەبێ خەمخوارین

***

نۆ مانگە چامان بۆتە چای لاجان
کە بۆمان دێنن لە خاکی ئێران

دەرد و نەخۆشی خستۆتە ناومان
وەختە کوێر ببین نەبینێ چاومان

***

خۆ من بیستوومە لەپاش تەنگانە
نۆبەی دڵخۆشی و شادیی ئینسانە

بۆ ئێمە گەڕا بە پێچەوانە
شکور بە جاران نەک بەم زەمانە

***

ئیتر ئەوانەی وان لەسەر کورسی
تێرن ناپرسن لە حاڵی برسی

تا کەی هەر بۆ خۆو هەر نەفسی نەفسی
کوژراوی هیچ نین غەیری بێکەسی

***

خۆ هەر قەومێکیش پەنا بە خوایە
سەرگەردان و کز دایم لە دوایە

دوچاری زوڵم و دەرد و بەڵایە
نەویستی بەشەر خڵتەی دنیایە

***

دەردی زەلزەلەیش سەرباری گران
خانووی ڕووخاندین خۆمان سەرگەردان

دڵخۆشیان کردین بۆ یاریدەدان
بە پارەی خانووی زستان و دووکان

***

هەمووی هاتە سەر بەنگەڵەی تەیمان
جێگەی دوو نەفەر بەدتر لە زیندان

بێ پارە و بەرگ، بێ ڕێگە و بێ نان
تێیدا بگەوزین پەنا بە یەزدان

***

هەتا جووت نەکەی گەنم نەڕوێنی
یا بە دەستی خۆت سەرت نەخورێنی

***

نە سک تێر ئەبێ نە ئاڵۆش ئەمرێ
نە یاریدەی کەس کەڵکت بۆ ئەگرێ