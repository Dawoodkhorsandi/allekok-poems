شاعیر: موفتی پێنجوێنی
کتێب: دیوانی موفتی پێنجوێنی
سەرناو: لام وایە ژینی عالەم بە هەوڵ و ئیش و کارە

لام وایە ژینی عالەم بە هەوڵ و ئیش و کارە
تەمەڵ خەیاڵە ناژی تا ماوە پەست و خوارە

بڕوانە کاری چەرچڵ، ڕوزفەلت و هەم ---
عەزم و سوباتی هەرسێ وەک ڕۆژە شوعلەدارە

واعیز کە وەعزی فەرموو بێ سوودە هەوڵ و کۆشین
عیلمی نەبوو بە ئایەت بێچارەییی هەژارە

فەرموویە زاتی یەزدان بۆ نان و ژینی ئینسان
بێ ڕەنج و بێ تەقەللا بەشەر زەلیل و زارە

قەسەم بە زاتی باری بۆ دەوڵەمەند نەباری
ئێستە کە لاتی جاران یەکی بە سەد هەزارە

زۆر کەس لە پێشی حەربا چاوی لە دەستی من بوو
ئەمڕۆ کەچی دلێر و خاوەن دەست و تەلارە

یەزدانی من لەگەڵ ئەو یەک بوو بە تاق و تەنیا
بۆچی بە چنگە بۆ من بۆ ئەو بە کۆڵ و بارە

زۆر کەس بەشەر ئەبینم سۆفی و پەپوولە ڕەنگە
بە ڕەنگ مەڕی هەژارە بە هەڵمەت گورگی هارە

چنگاڵی چنگی تیژی خستۆتە جەرگی مەردم
کێشی ئەکا بەجارێ ئەیکاتە موڵک و پارە

بیزانە گەر نەزانی بێ شک ئەساسی ڕەنجە
هەرکەس کە ناوی بەرزی لە عالەما دیارە

بۆچی یەکێ لە قەسرا شۆخی ئەکا بە دنیا
یەکێ کەسیف و کەوتووی کووچە و کەناری شارە

ئومێدە چەرخی گەردوون سووڕێ بدا بەچاکی
ڕێکی بخا لەگەڵمان هەرکەس کە چەوت و لارە

ئەم ئاخ و داخ و دەردە لافاوی دێ بەسەردا
ئاواتی دڵ بەدی دێ نزیکە ئەم بەهارە

موفتی کە شیعرەکانی وا گەرم و ئاگرینە
دڵی بەجۆشە دایم دەروونی پڕ جە خارە