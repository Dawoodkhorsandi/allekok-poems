شاعیر: موفتی پێنجوێنی
کتێب: دیوانی موفتی پێنجوێنی
سەرناو: ڕۆڵەم وەرە گوێ بگرە قسەم چەندە حەزینە

ڕۆڵەم وەرە گوێ بگرە قسەم چەندە حەزینە
سەیری دڵی بێچارە کە هەر کاری گرینە
بۆ تۆیە لە فکری شەرەف و ڕێگەیی ژینە
بابێ کە لە شەرعایە لقی مەزهەب و دینە
واعیز لەسەر ئەم فکرە لە من دایمە بەقینە

گوێ مەگرە لە واعیز نییەتی عیلمی ژیانت
هەوڵێ بدە بۆ سنعەت و بۆ ڕێگەیی نانت
سازش کە لەگەڵ ڕۆژ و لەگەڵ چەرخی زەمانت
مەردانە بژی چش لە دەس و زەحمەتی شانت
بێ فلسی و بێ نانییە هەر مردن و شینە

ڕەنجێ بدە تا گەنجی لەبۆ حاڵەتی پیری
نانت کە ببێ حوڕ بی لە ژوور خان و ئەمیری
گەر پرسی لە من بۆچی وەها زار و زویری
نایزانی چ دەردێکە کوڕم دەردی فەقیری
بێ سەیری دەروونم کە هەموو زام و برینە

وەختی قووەتم سەرسەریی و جاهل و بێکار
سووڕامەوە وەک وەحشیی و دێوانەیی ناودار
نەمزانی بەرەنگارم ئەبێ ئاخری ئازار
ئەمڕۆکە لە خەو دوورم و هوشیار و خەبەردار
ڕیشم سپی و لاشەکەشم تازە بێ تینە

تێفکرە لە دنیا پڕی ئاشووب و بەڵایە
پاک هەوڵ و تەقەللایەتی هەر قەومێ لەلایە
بەعزێ بە هەوای میللیی و بەعزێ بە غەزایە
بۆ گرتنی خاکی ئەم و ئەو بەزم و هەرایە
ئەم جەنگە لەسەر تۆیە لەبۆ خاک و زەمینە

دواکەوتە و ژێرکەوتە بەبێ سنعەت و حیکمەت
کەوتوونەتە ژێر باری کەشاکەش بە مەشەققەت
تاپۆیە لە سەریانە بەشی گرتن و زیللەت
بیناسە چ قەومێکە یەخەی گرتووە وەحشەت
قەومێکە خەواڵوو سەری هەر چەسپی سەرینە

موفتی لە عیراقا کە وەها ناوی بڵاوە
بێ سەروەت و بێ موڵکە نە نانێکە نە ئاوە
بێغایەپەرستی لە غەما پشتی شکاوە
ناوبانگی لە پێنجوێن و هەتا بەسرە و فاوە
مەمنوونی گەلاوێژە کەمەربەستەیی ژینە