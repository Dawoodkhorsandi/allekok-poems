شاعیر: موفتی پێنجوێنی
کتێب: دیوانی موفتی پێنجوێنی
سەرناو: گەر خودا نەیدا بە چاکی دوژمنی ئینسانە ژن

گەر خودا نەیدا بە چاکی دوژمنی ئینسانە ژن
مار و دووپشک و پڵنگی شاخی هەورامانە ژن

گەر گڵۆپی دووسەدیش هەڵکەی لە ماڵ و مەتبەقا
دووکەڵی حەوش و حەسار و ژوور و بەرهەیوانە ژن

تۆ دە پەیدا کەی لە ڕۆژا ئەو بە سی داناکەوێ
هەر خەریکی قاوچ و قووچ بردن و تاڵانە ژن

گەر نەخۆشینت نەبێ سیلداری و دڵ پڕ لە خەم
چۆتە ناو جەرگت بەدایم ئێش و دەرد و ژانە ژن

گەر لەگەڵ ئەودا بەهەشتت پێ بدەن لێی ڕا ئەکەی
تاوەکوو مردن عەزیزم دەردی بێ دەرمانە ژن

گەرچی شێوەی شۆخوشەنگ و دووکوژ و پڕ عیشوە بێ
تۆ لە بەر چاو و دڵت شێوەی وەکوو شەیتانە ژن

بۆ خراپی ئەو قەڵەم ئەشکێ و زمانیش کۆڵ ئەبێ
قابیزیش ڕازی نەبێ هەر ئیشی گیانکێشانە ژن

هەر بژی موفتی کە وا دایم لەڕێی ڕاستی ئەڕۆی
هەر بڵێ تا مردنت دەرد و بەڵای ئینسانە ژن