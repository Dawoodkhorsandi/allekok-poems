شاعیر: موفتی پێنجوێنی
کتێب: دیوانی موفتی پێنجوێنی
سەرناو: لەمەو لا خانەقا ناچم بە مەولا تۆبە ئەشکێنم

لەمەو لا خانەقا ناچم بە مەولا تۆبە ئەشکێنم
هەقی ئەم کوردە بێچارە لە چاودابەستی ئەستێنم

کەوای پەستی و نەزانینم دڕی و یەکدەفعە دامماڵی
بە لافاوی خەیاڵاتم نەمامی عیلم ئەڕوێنم

لە پیری کۆن و پاشکەوتووی وەکوو خۆم لازمە لا دەم
کوڕانی پێگەیشتووی مەکتەبم ئەمجارە ئەدوێنم

هەموو فێڵ و قوماربازیت ئەبێ یەکسەر بەیانی کەم
ئەگەر سەد دەفعە ماچی کەی قوڕی ژێر کەوش و داوێنم

ئەگەر تۆ ئەهلی دینی خوێنی عالەم بۆ ئەکەی نۆشت
وەرە سەیری دڵی من کە کە چەندە پاک و خاوێنم

لەسەر ئەم پارچە شیعرانە ئەگەر گیراوی مەحبەس بم
دەمێکە حازری دار و شەلاخ و ئەزیەت و جوێنم

وەکوو ماسی بە سەربەستی غەواسی گێژی بن ئاوم
لە بنکی بەحری فیکرا گەوهەری عەنتیکە دەردێنم

بە دەستێ چەپڵە لێدەم داخەکەم دەنگ و تەقەی نایە
گەلێ کەس وا ئەزانن خەو ئەبینم یان ئەڕاوێنم

فلیمی سینەما چەرخە ئەگۆڕێ ڕۆژێ سێسەد جار
دە چی بکەم کەس بە گوێم ناکا کە ئاغا نیم و مسکێنم