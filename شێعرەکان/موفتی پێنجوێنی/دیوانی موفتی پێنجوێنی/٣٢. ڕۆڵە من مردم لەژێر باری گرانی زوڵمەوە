شاعیر: موفتی پێنجوێنی
کتێب: دیوانی موفتی پێنجوێنی
سەرناو: ڕۆڵە من مردم لەژێر باری گرانی زوڵمەوە

ڕۆڵە من مردم لەژێر باری گرانی زوڵمەوە
ئێستە موشتاقی تەنافێکم کە بێتە ملمەوە

ئاگری قەهر و زەلالەت چۆتە جەرگ و دڵمەوە
بێ کفن داخڵ بە خاکم کەن بە خۆم و جلمەوە

***

پێت بڵێم ئەم دەردە چی بوو ئێستە سوار شانم بووە
تۆ کە گەنجی لابە ئەم فیکر و خەیاڵات و خووە

دوور ئەوەستام من لە مەکتەب تازە وەختم دەرچووە
سێبەری مەکتەب نەبێ غەربی بە چی سەرکەوتووە

***

من لە ترسی کاربەدەستی چەوت ئەلەرزم بێ درۆ
هیچ خەتاباریش نەبم ئاخر بەقەت یەک دەنکەجۆ

نەجمەکەیشی دەرکەوێ ئینجا ئەکەومە ڕۆڵەڕۆ
جەهل و بێ عیلمی وەهای هێنا بەسەر ئەژدادی تۆ

***

جا کە وا بوو دەردی تۆ دەرمانی مابێ مەکتەبە
بۆ ژیانت سنعەتی شیرین و چاکت مەتڵەبە

خوێندنی عیلم و فنوونت شەرتی دین و مەزهەبە
هەروەکوو وەحشی لە کێو و دەشت و سەحرادا مەبە

***

ڕۆڵە من ئەمرم لە دەستت دەرئەچم تۆ بی و خوا
جەهلە بۆ عالەم هەموو دەرد و بەڵایەک خەڵق ئەکا

ئەم قسانەی پێت ئەڵێم بیرت نەچێ بۆ مابەقا
عیلمە سەد زنجیر و پێوەندیش لە پێدا لائەبا

***

تۆ ئەگەر دنیات نەوێ هەڵچی لە تەکیە و خانەقا
زەحمەت و تەحسیلی ناوێ پرچ و پەلکەی بێ بەها

ڕیش بە مانگێ دێتە دەست و سەهلە تەزبیح و عەبا
قەت نەناڵێنی لەژێر باری گرانی بێوەفا

***

نان و بەرگی نێری و ژینی شەریف گەر ناتەوێ
چش لە منداڵیش لە سەرما یا لە برسانا خەوێ

نانی دەروێشی هەتا ماوی پەکت بۆی ناکەوێ
حیز و سالم ڕۆح لەبەر هەرگیز لەبەرتا ناڕەوێ

***

یا هەتا ماوی لەژێر دار و شەقی بێگانە بی
یا وەکوو ئەو میللەتەی ئەترافی شاری بانە بی

یا لە هەق لادە بەشت پرچ و دەق و دێوانە بی
بۆچی تووشی زەحمەت و ڕەفتاری ڕێی مەردانە بی