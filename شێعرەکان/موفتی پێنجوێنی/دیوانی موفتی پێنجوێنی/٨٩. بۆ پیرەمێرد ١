شاعیر: موفتی پێنجوێنی
کتێب: دیوانی موفتی پێنجوێنی
سەرناو: بۆ پیرەمێرد ١

پیری خەمخواری وەتەن پەروەرم
ئەدیبی هوشیار تاجی سەر سەرم

ئەفەرمووی بۆچی خامۆشی لە ژین
ئەڵێی کەوتوویە ژێر بەفری پێنجوین

دنیا خەم و تەم هەتاو بێ تینە
بێ دەنگیم لە «ژین» لە هەوڵی ژینە

شوکور تاڵ بووە هێند بە بەهایە
باڵبەندانێکە بزمار بە گایە

برنج برنجە گۆشتیش بە گۆشتە
تەنها هەر جۆیە خۆراکی گشتە

پێنج کچ و دوو کوڕ دایکێکی هەژار
باری سەرشانن گێچەڵیش سەربار

ڕەوی حەویجە و حەبسی و جەریمە
حەیات و شیعری کرد بە دوو نیمە

تووتنچی یەکەم بێ جیسم و مایە
نیوە پیاوێکم لێ دێتە کایە

کەوتمە داوی ئەم حەپس و جەزایە
ئێستا دنیام لا ڕۆژی جەزایە

شیعرم سوئالی مەڕنەمووکەیە
فکرم شێواوی بدەزووکەیە