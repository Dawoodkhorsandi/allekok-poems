شاعیر: موفتی پێنجوێنی
کتێب: دیوانی موفتی پێنجوێنی
سەرناو: لەمەو لا شەرتە نەدوێم و نەیڵێم ڕازی پەنهانی

لەمەو لا شەرتە نەدوێم و نەیڵێم ڕازی پەنهانی
لە دەستی دەرنەکەم عومرم بە بێهودە بە نادانی

دوعا بۆ هیچ کەسێ ناکەم نە بۆ بەرزی نە بۆ نزمی
نە ڕووسیم و نە یۆنانی نە جاپانی نە ئەڵمانی

کەسێکم بێ دەس و بێ سەر لە قەومێکم پەنا بە خوا
نە دەرمانم لەلای تورکە نە هیوامە بە ئێرانی

لەتاو دەردی گرانی نان و بەرگم چاوەڕێی مەرگم
ئەڵێم یا ڕەببی کەی دەرچم نەجاتم بێ بە ئاسانی

گەزێ چیتی ڕزیوی یازدە فلسی ئێستە مام حاجی
بە سێسەد فلسی نادا لای نەما یەک زەڕڕە حاڵزانی

زەخیرە و گەنمەکەی پێراری ئاغا و بەگ لە چاڵایە
هەمووی ئەسپێ سەری تێکرد و من مردم بەبێ نانی

ئەوا ئەمڕۆ شوکور ئۆخەی حکوومەت وەک شەکر بردی
هەمووی دابەش ئەکا لێمان بەبێ فەرقی و بە یەکسانی

ڕەشیدی قەومەکەیشم هەر دەف و کەشکۆڵ و تەزبیحە
هەموو تۆپ و دەبابە و دەبدەبەی شمشێر و قەڵغانی

لە برسانا ئەمردین هەروەکوو حەربی زەمانی زوو
ئەگەر نەبوایە بێ شک سێبەر و ڕەحمی بەریتانی

کە من بمرم لەژێر باری زەلیلی و بێکەسی ئەمڕۆ
بە من چی دەبدەبەی شاهی سەلاحەددین و بابانی

بەبێ غایە و ڕیا موفتی بڵێ دایم هەتا ماوی
فەقیر پەروەر، هونەروەر هەر بژین خەڵکی سلێمانی