شاعیر: موفتی پێنجوێنی
کتێب: دیوانی موفتی پێنجوێنی
سەرناو: مەکتەب ژیانی میللەتە باخی حەیات و وەسڵەتە

مەکتەب ژیانی میللەتە، باخی حەیات و وەسڵەتە
بۆ ئەهلی دنیا جەننەتە، هەر کەس نەچێ بێ هیممەتە

باخێکە مەکتەب پڕسەمەر، ڕووناکە وەک شەمس و قەمەر
شوعلەی ئەچێ بۆ دەشت ودەر، پڕ عەیش و نۆش و عوشرەتە

ئەی کورد ئەگەر تۆ عاقڵی، وەک بولبولی شەیدای گوڵی
بۆچی لە مەکتەب غافڵی، زانست بە پیری زەحمەتە

عیلم و مەعاریف بۆ بەشەر، کەبخێکە پڕ لەعل و گەوهەر
وەک تاجی شاهی بیکە سەر، ساحێب بەها و قیمەتە

گەنج ساحەبی بەقا نییە، زەحمەت بە بێ بەها نییە
سستی لە سنعەت چا نییە، دووری لە مەکتەب وەحشەتە

ئینسانی بێ عیلم و عەمەل، وەحشێکە وەک حەیوانی شەل
مەهتووکە تا ڕۆژی ئەجەل، بێ قیمەت و بێ حورمەتە

هەرکەس کە وا هونەروەرە، لە فکرا زۆر مونەووەرە
بە وێنەی ماه و ئەختەرە، هەر مەکتەب و هەر سنعەتە

ئەی کورد هەتا کەی غافڵی، خۆ تۆ لە عومرا کامڵی
بۆ هیچنەزان و باتڵی، تاکەی لە سەر ئەم حاڵەتە

مەجبووری خۆراکیت و جل، عومرت کە چوو بۆ دەوری چل
چی فێر ئەبیت خاکت بە مل، ئەمڕۆ کە ڕۆژی دەرفەتە

موفتی لەڕێی چاکی وەتەن، دووسەد جنێوت پێ ئەدەن
بشکێنە ئێسقان و بەدەن، بۆ تۆمەئالی ڕەحمەتە