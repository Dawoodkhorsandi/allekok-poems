شاعیر: موفتی پێنجوێنی
کتێب: دیوانی موفتی پێنجوێنی
سەرناو: مەیکە بە ئەسبابی ژین جببە و ڕیش و عەبا

مەیکە بە ئەسبابی ژین، جببە و ڕیش و عەبا
مەیکە بە دەسمایە تۆ سوننەتی وەختی زوحا

نوێژ و عیبادەت ئەگەر کەسبی لەگەڵ تێ نەخەی
قەڵبە زەڕ و زیوی تۆ ناچێ لە قاپی خوا

نوێژ و عیباداتی تۆ کوفرە نەوەک مەعسیەت
بێتە حوزووری خوا نەک بە یەقین بۆ ڕیا

قاچ و دەس و چاوی ساخ، گەر بەشەری بیخە کار
مننەتی عالەم بە هیچ، هەر لە وەزیر تا بە شا

نێری بە شێری بژی خۆت مەکە ڕێوی بە زۆر
ڕوومەکە دەرگای هەموو بەگلەر و شاه و گەدا

ئێستە وەلی نیعمەتی تۆیە ژنی نیوەڕیس
بێنە نەزەر بیستنی قەترەیە شەرم و حەیا

غیرەتی ژن بێنە سەر هەڵمەتی کارێ بدە
هەر وەکوو کوێر --- ڕامەکشێ لابەلا

بۆ تەمەڵی کوردەکان یەک لە یەکی چاترن
خەو لە هەموو کەس ئەخەن تەکیە لەگەڵ خانەقا

دەف کە تەوافی ئەکەن فەرقی لەگەڵ دمڵەکا
پانە ئەم و ئەو خڕە هەر دوو یەکن بۆ سەدا

گەرچی شوکور ئێستە وا تازە ئوسووڵێ هەیە
دمڵەک و دەف لابرا تەپڵە لەجێی هەردوو لا

ئەو کەسە ڕووسوورە وا خزمەتی قەومی ئەکا
خوێنی لەسەر خاکی خۆی ڕژت و بە غیرەت کوژرا

شیعر و مەقالاتی من کوفرە لەلای بێ خەبەر
بۆیە مودەعین بە من تاقمێ شێخ و مەلا

کەی لە دڵت موفتیا هەر وەکوو بەحری موحیت
قەترەیێ لەم بەحرە بوو ئێستا لە دنیا ڕژا