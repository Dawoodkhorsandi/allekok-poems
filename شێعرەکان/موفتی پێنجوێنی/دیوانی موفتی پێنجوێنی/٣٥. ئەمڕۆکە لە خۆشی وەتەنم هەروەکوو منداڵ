شاعیر: موفتی پێنجوێنی
کتێب: دیوانی موفتی پێنجوێنی
سەرناو: ئەمڕۆکە لە خۆشی وەتەنم هەروەکوو منداڵ

ئەمڕۆکە لە خۆشی وەتەنم هەروەکوو منداڵ
دڵ پێ ئەکەنێ ئێستە کە کەوتۆتە گوڕوگاڵ

بۆ خزمەتی ئاڵایەکە سەوزە و سپییە و سوور
ئەیکەم بە فیدای قەوم و کەس و ڕۆح و سەر و ماڵ

ئەو دوو گوڵەگەنمەی کە حەیاتی من و تۆیە
یەک سەد ئەبڕێ پشت بە خوا پاییزی ئەمساڵ

نووکی قەڵەمیش نێزەیە بۆ سینەیی ناحەز
پێی وەرئەگرین حەق چ بە خەروار و بە مسقاڵ

سەد شوکری خوا ئێستە کە وا بۆتە گوڵستان
چەند ساڵە کە ئەڕژێ وەکوو گوڵ خوێنی گەش و ئاڵ

ئەو شیوەنە بۆ ئێستە بوو ئەو ڕۆژە کە ئەموت
سەرناکەوێ ئەم قەومە بە تەزبێح و بە بەرماڵ

نەمدی کەڕەتێ سۆفی و دێوانە بە هیممەت
دەرمانی کەسێ کەن بە دوو سەد زیکر و دوو سەد حاڵ

چەند ساڵە چ بۆ دین و چ دنیا چ بوو نەفعی
تەعریفی زلیی حووج و کەری حەزرەتی دەججاڵ

گیرۆدە بوو ئەم قەومە لەژێر باری خوڕافی
گەه باسی جنۆکە و شەوە بوو گاهێ قسەی هاڵ

پێویستە لەسەر شاعیری ئەم عەسرە لەمەو لا
خامۆشی بکا باسی دەم و چاو و خەت و خاڵ

لام وایە گەلێ عەیبە لەبۆ پیاوی بەقیمەت
ناوبردنی بەرموور و مل و بازن و خڕخاڵ

ئەی کوردە ئەگەر ڕوو نەکەیە مەکتەب و سنعەت
ڕاتناگرێ هیچکەس چ بە فەڕڕاش و چ حەمماڵ

بێ عیلم و ئەدەب تاوەکوو کەی نابینە ئینسان
هەر عیلمە کە ئاسن ئەفڕێ بێ پەڕ و بێ باڵ

بێ هێزی قەڵەم بێ قووەتی خوێندن و زانین
هەر ژێر ئەکەوێ ئاخری گەر بێتە نەوەی زاڵ

شاعیر هەیەتی ڕێگە لەمەو لاوە کە بدوێ
تاکەی لە خەفەتخانە خزێ مات و کەڕ و لاڵ