شاعیر: موفتی پێنجوێنی
کتێب: دیوانی موفتی پێنجوێنی
سەرناو: بە شەو هەر خۆفناکم تا بەیانی

بە شەو هەر خۆفناکم تا بەیانی
لە ترسی شەولەبان و خێوی کانی

خسووسەن ئایشێ گوێدرێژیش بەسامە
بە ڕۆژیش واهیمەی دایم لەلامە

جنۆکەی غەیرە ئیسلامی شکڵ پیس
کە نەوعێکن لە نوتفەی پیسی ئیبلیس

بە شەو سوارم ئەبن تا حاڵی جاوم
بە دڵ وریام کەچی هەڵنایە چاوم

کەمێ داخی شەوەیشم وا لە دڵدا
کە چەند ئەولادی کوشت و وا لە گڵدا

کە ناوی گورگەهارەم لێ ئەبەن من
ئەلەرزم ڕوو ئەکەم بۆ حاڵی مردن

بە منداڵی کە وەختێ من ئەگریام
بە بۆرە و بازە بیخۆ ژیر ئەکریام

هەزاران سووڕەتی ئەنواع و ئەشکاڵ
بە خەو ئەمدی لە ژێرخان و لە ناوماڵ

پشیلە دەستەمۆکەی ماڵەکەی خۆم
ئەوا لێم بۆتە دێو و چۆتە ئەستۆم

بە نینۆکی قولاپی دێتە گیانم
لە دەستم دەرئەهێنێ گۆشت و نانم

لەبەر ئەم ترسە ناوێرم کە جارێ
بەسەریا دەم بە بەردێ یا بە دارێ

گرفتارن هەموو ئەولادی کوردی
لە پیری کۆنە ساڵ تاکوو بە وردی

لەژێر باری خەرافاتا ئەسیرن
زەلیلی دەستی شێخ و پرچ و پیرن