شاعیر: موفتی پێنجوێنی
کتێب: دیوانی موفتی پێنجوێنی
سەرناو: چەند ساڵ لەمەوبەر کە بابەگوڕگوڕ

چەند ساڵ لەمەوبەر کە بابەگوڕگوڕ
ئەچوونە سەری بە نیازی کوڕ

لە کورد و عەرەب تا لوڕ و کەڵوڕ
سەریان ئەبڕی بەرانی دووگ خڕ

***

هەر قەومێ ئەچوون بۆ لای دەستوبرد
زۆر بە ئیخلاسی تەوافیان ئەکرد

سوجدەیان لە بەر خاکەکەی ئەبرد
لە تورک و عەرەب ئێران تا بە کورد

***

چیلکەیان ئەدا لە زەوی و خاکی
لێی پەیدا ئەبوو شوعلەی ڕووناکی

بێ دەنگیان ئەکرد لەبەر دڵپاکی
عەلامەتێکە نیشانەی چاکی

***

خولاسە دایم سەروەت بنە کلوور
بۆیان ئەهێنان لە نزیک و دوور

بە بەزم و شادی بە عەیش و سروور
وایان ئەزانی زاتێکە لە نوور

***

ئەیانلستەوە خاکی بە زبان
ئەپاڕانەوە وەک برسی بۆ نان

دوعایان بۆ بکا لە قاپی ڕەحمان
کوڕیان بداتێ هەر وەک قارەمان

***

قەومی ئەوروپا وەختێ پێی زانی
بە عیلم و حیکمەت جەرگی دەرهانی

ئێمە پێی ئەڵێین عیلمی شەیتانی
کردیان بە بەحرێ نەوەکوو کانی

***

ئێمە لەبەرچی بە زەحمەت ئەژین
مردووپەرەستین هەم زیندووکوژین

بە ناهەق خوێنی یەکتر ئەمژین
یەکیەتی بۆ باخ ناکەین بە پەرژین

***

تا هەروا لەسەر ئەم ئەحواڵە بین
پاڵتاو فەرەنجی پۆتین کاڵە بین

هەر خەریداری زرکە تاڵە بین
----- -----

***

یا خەو ئەبینین یا خەڵوە کێشین
یا بەعزێ سۆفی و بەعزێ دەروێشین

یا بەبێ عەرەق بەعزێ سەرخۆشین
بێ بەنگ و تریاک و ڕوو بێهۆشین

***

موفتی بەڕاستی ئەگەر ئینسانی
لەم نەوعە فیکرە هەرچی ئەزانی

بڵێ، مەترسە هەتا ئەتوانی
بیخەرە بازاڕ گەنجی نیهانی