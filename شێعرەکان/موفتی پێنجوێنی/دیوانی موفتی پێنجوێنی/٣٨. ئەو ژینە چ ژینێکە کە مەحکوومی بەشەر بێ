شاعیر: موفتی پێنجوێنی
کتێب: دیوانی موفتی پێنجوێنی
سەرناو: ئەو ژینە چ ژینێکە کە مەحکوومی بەشەر بێ

ئەو ژینە چ ژینێکە کە مەحکوومی بەشەر بێ
ئەو نانە چ نانێکە بە تەزبیح و بە گەڕ بێ

هەر کەس کە نەبێ چاولەبەری مەردوم و حوڕ بێ
شیرینە ئەگەر شاڵ و فەرەنجیشی لەبەر بێ

کوڕ ئەو کەسەیە تا وەکوو ئاخر نەفەسی دێ
نانێک و ژیانێکی بە شان و بە هونەر بێ

فەرقی ئەم و ئەو چەندەیە لای ئەهلی بە ویژدان
شێخی چلەکێش و کوڕی کاسب لە سەفەر بێ

کەڵکی چییە بۆ دینم و دنیام و ژیانم
ڕیشێکی زل و مێزەری سەوزیشی لەسەر بێ

هەر مردنە با بمکوژن و بەس لە مەراقا
پڕ داخ و خەفەت ئاخری بێ سوود و سەمەر بێ

مەهتووکە لەلای من ئەوی ژینی بە گەڕانە
ئەولادی عەلی یا لە نەوەی زاتی عومەر بێ

ئەم قەومە گەلێکی وەکوو سەر بارە لە سەرمان
بنچینە ئەگەر وابوو خوا ژێر و زەبەر بێ

واعیز مەکە مەنعم دڵەکەم پڕ لە جەخارە
ناهەق نییە گەر قامەتەکەم چەشنی فەنەر بێ

ئەم ژینە کە وا باسی ئەکەم غایە و فکرم
ساخێکە وەکوو حەیتە لەدەس مەیتەری بەد بێ

ئەو لاشە کە بیمار و کز و زەرد و زەعیفە
دەرمانی نییە لازمە میکرۆبی بەدەر بێ

موفتی دەمی خۆت بگرە قسەی وا مەکە بەسیە
باوەڕ مەکە ئەو نەوعە بە شیعر و قسە تەڕ بێ