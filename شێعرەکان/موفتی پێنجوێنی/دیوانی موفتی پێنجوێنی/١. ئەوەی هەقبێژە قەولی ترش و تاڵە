شاعیر: موفتی پێنجوێنی
کتێب: دیوانی موفتی پێنجوێنی
سەرناو: ئەوەی هەقبێژە قەولی ترش و تاڵە

ئەوەی هەقبێژە قەولی ترش و تاڵە
ئەمن هەرچی ئەڵێم ئەیکەن بە گاڵە

خەیاڵی ژێری لێفەی شەو بەتاڵە
هەتا ڕەنجێ نەدەی گەنجێ مەحاڵە

***

بە ئوممێدی دوعا تۆ دامەنێشە
هەناسەی ڕزق و ڕۆزی هەڵمەکێشە

ئەگەر مەردی وەکوو شێرانی بێشە
شکارت هەوڵە گەر بیکەی بە پێشە

***

ئەگەر سەروەت بە هاوار و دوعا بێ
گەدای سەر جادە هەڵدەگرێ کە شا بێ

بە یەک هەفتە لە دەرد و خەم ڕەها بێ
نەوەک تا ماوە هەروا بێنەوا بێ

***

تەماشای دەسی حاجی کردنی تۆ
گەلێ چاترە لەمانە مردنی تۆ

لە گۆشتی ڕانی خۆت برژێنە بیخۆ
تەمەڵ لێی دامەنیشە دەستەوئەژنۆ

***

بە منداڵی لەبۆ حاجی نەباری
وەکوو تۆ خاو نەبوو ئێسک و دەماری

بە ڕەنجی شانی خۆی بوو کەسب و کاری
بە هیوای کەس نەبوو بۆ کۆڵ و باری

***

چ مانێک و ژیانێکە هەتا سەر
لەبۆ دەسمایە ڕیش و پرچ و مێزەر

ئەسەف بۆ تۆ ئەگەر مەردی و هونەروەر
نەڕێژی چینی عارەق عەینی گەوهەر

***

تەماعی دەوڵەمەند و خێر و ئیحسان
خودا دایناوە بۆ ئینسانی نوقسان

ئەمانە گەر نەبێ ئەمرێ لە برسان
حەرامە بۆ کەسێکی ساخ و ملپان

***

هەتا گەنجی بەکار و خۆخحڵ بە
لەگەڵ ئەهلی وەتەن یەک ڕۆح و دڵ بە

بە ئەخلاق و تەبیعەت خاک و گڵ بە
بە شەوق و میهرەبانی ڕەنگی گوڵ بە

***

دەروونم کەیل و پڕ دەردی زەمانە
نەبوونی زاڵمێکی بێ ئەمانە

سەعی کردن لە قورئانا بەیانە
بە کفری تێئەگا هەر کەس نەزانە

***

برا بۆ تۆمە من عاجز نەبی لێم
مەڵێ خراپە هەرچی کە من ئەیڵێم

بە پشکۆی جاهیلی سووتاوە ژێر پێم
نەخۆشێکی پەرێشانم لەسەر جێم

***

ئەتۆ موفتی ئەگەر ئاوازە خۆشی
لەبۆ خۆت بگری تا ئەمری نەخۆشی

بە داخی خەڵکەوە بۆچ وا بە جۆشی
مەتاعی چاکە هەڵبەت ئەیفرۆشی