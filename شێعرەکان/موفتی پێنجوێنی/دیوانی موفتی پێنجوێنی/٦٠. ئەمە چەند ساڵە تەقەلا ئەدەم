شاعیر: موفتی پێنجوێنی
کتێب: دیوانی موفتی پێنجوێنی
سەرناو: ئەمە چەند ساڵە تەقەلا ئەدەم

ئەمە چەند ساڵە تەقەلا ئەدەم
تانە لە شێخ و لە مەلا ئەدەم

بۆ ئەوەی کە وا قەومی خەواڵوو
هەڵسێنین لە خەو یەک یەک و دوو دوو

خەڵقی باڵ ئەگرن بەسەر هەواوە
ئێمەش پاشەوپاش هاتووینە دواوە

وەک هیندستانی شەڕەدین ئەکەین
دایم لە یەکتر پەشم و قین ئەکەین

سۆفی ئەڕوانێ بۆ دەروێش بە قین
دەروێشیش ئەڵێ تف سۆفیی بێ دین

لەبەر برسێتی و بێ بەرگ و نانی
هەر ئەڵێین «ساحێب» تۆ خۆت ئەیزانی

یەگ پیرێژنی غەیرە دینمان
لێمان وەرئەگرێ ڕۆح و ژینمان

گەلان ئاوا بوون گەیشتنە سەر کەل
ئێمەش لە پێدەشت وەک حەیوانی شەل