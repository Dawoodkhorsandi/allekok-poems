شاعیر: موفتی پێنجوێنی
کتێب: دیوانی موفتی پێنجوێنی
سەرناو: کوڕم گوێ بگرە گەر هوشیار و مەردی

کوڕم گوێ بگرە گەر هوشیار و مەردی
بزانە چی ئەڵێم تا سەر بە وردی

هەتا گەنج و بەهێزی بۆ ژیانت
بڕەنجێنە لەشت بۆ بەرگ و نانت

بینایەک بێنە دی بۆ حاڵی پیری
دروستی کە بە هوشیاری و بە ژیری

نەبێ چاوت لە قەسری خان و بەگلەر
کە نەخشاون بە خشت و بەردی مەڕمەڕ

ئەبێ نەڕوانی بۆ پارەی ئەم و ئەو
بەڵام چاوت بسووڕێ لابەرێ خەو

بزانە و تێ بگە ئەم قەسر و پارە
بناغەی ڕەنج و زۆر و ئیش و کارە

ئەمەش فەرموودەیی زاتی خوایە
مەڵێ قسەی هەروا بایی هەوایە

خوا فەرمووی بەبێ ڕەنج و تەقەللا
بەشەر سەر ناکەوێت ناچێتە باڵا

کە وا بوو هەوڵە بۆ هەر ئیش و کارێ
نەبینرا بۆ کەسێ فلسێ ببارێ

بە کۆشینە هەموو نۆشین و پۆشین
لە بوونا جوانە هەر دوو شادی و شین

بە ڕووسووری ئەژی ئەم ڕێگە بگری
حوڕ و سەربەست ئەبی هەتتاکوو ئەمری