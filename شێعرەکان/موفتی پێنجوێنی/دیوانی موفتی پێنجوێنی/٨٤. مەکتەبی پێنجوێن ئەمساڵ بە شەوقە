شاعیر: موفتی پێنجوێنی
کتێب: دیوانی موفتی پێنجوێنی
سەرناو: مەکتەبی پێنجوێن ئەمساڵ بە شەوقە

مەکتەبی پێنجوێن ئەمساڵ بە شەوقە
منداڵمان لەگەڵ خوێندن بە زەوقە

چونکە مامۆستا یەک لە یەک زیاتر
دڵسۆزن بۆیان لە باوک چاتر

بێینە سەر باسی باوکی مناڵان
ماڵیشیان ئەگەر بڕوا بە تاڵان

پێ خۆشحاڵ ئەبن ببینن بە چاو
ڕوو لە بەرزی بن هەنگاو بە هەنگاو

بۆ ڕاستی قسەم لەم زستانەدا
حەفلەیەکیان کرد لە چاخانەدا

وتیان پێویستە ئیعانەی فەقیر
بۆ بەرزی وەتەن ببن بە دەستگیر

هەرکەس لەئاست خۆی بە ڕووی خۆشەوە
بۆ ئەم خزمەتە هاتە پێشەوە

مەئموور و حاجی حەمماڵ و بەققاڵ
هیچ کەسم نەدی نەبێ پێ خۆشحاڵ

هەر لە دە دینار تا پێنج و تا دوو
بە ساتێ دووسەد دینار کۆوە بوو

جێگەی سوپاسن میللەتی پێنجوین
بۆ ئەم خزمەتە یا خوا هەر بژین