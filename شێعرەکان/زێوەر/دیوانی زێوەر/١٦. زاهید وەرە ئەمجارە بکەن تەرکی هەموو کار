شاعیر: زێوەر
کتێب: دیوانی زێوەر
سەرناو: زاهید وەرە ئەمجارە بکەن تەرکی هەموو کار

زاهید وەرە ئەمجارە بکەن تەرکی هەموو کار
بێنە نەزەری دڵبەری پڕ دانشی عەییار

ئەی شێخ و مەلا پیر و جوان ئێوە لەبەر چی
نایێنە تەماشا و نیگەهی ڕۆژێ دوو سەد جار

شەو ڕۆژە، بە ڕۆژ ڕۆژ ونە حەیران لە فەلەکدا
وەختێ کە لە ماڵ بێتە دەرێ تورکی ستەمکار

ڕوومەتگوڵ و مووسونبول و قەد وەکوو عەرعەر
بۆ سەیری ئەوەستن لە سەما سەبعەیی سەییار

میحرابی برۆی جووتە وەکوو قەوس و موژەی تیر
تێی کردووە ڕوو ئەرمەنی و شیعە و کوففار

ئەی دڵ بە عەبەس ناڵەیی بێ فائیدە بۆ چی
تەئسیری نییە ناڵەیی عاشق لە دڵی یار

زێوەر! بەسە زاری کە لە زاریت هەموو عالەم
بێزارن و غەمبارن و ئەندۆه و دڵازار