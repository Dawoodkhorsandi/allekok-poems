شاعیر: زێوەر
کتێب: دیوانی زێوەر
سەرناو: نەوبەهاری باخی حوسنم مات و غەمگینم، مەڕۆ

نەوبەهاری باخی حوسنم! مات و غەمگینم، مەڕۆ
بۆ نمای قەددی لەتیفت چاو پڕئەسرینم مەڕۆ

مەنبەعی عەیش و سەفای ساحیبدڵانی چاوەکەم
تەڵخە عەیشی ئێمە بێ تۆ، ڕۆحی شیرینم مەڕۆ

زیندەگانی، شادمانی، واسیتەی هەردوو ئەتۆی
مەمکوژە -قوربان- بە هیجرت قووەتی دینم! مەڕۆ

سەفحەیی دیدە بە خەتت و خاڵی تۆ ڕەنگین بووە
کۆڵەوارم سا مەکە ئەی -ئاسکی چینم! - مەڕۆ

من حەیاتی عارییەم تەسلیمی غەمزەی چاوتە
تاقەتی دووریم نەماوە - باعیسی ژینم! - مەڕۆ

نەشئەیی (زێوەر) بە پیاڵەی چاوی تۆوە باقییە
سا بە مەقسوودی ڕەقیبان -دیدە شاهینم! - مەڕۆ