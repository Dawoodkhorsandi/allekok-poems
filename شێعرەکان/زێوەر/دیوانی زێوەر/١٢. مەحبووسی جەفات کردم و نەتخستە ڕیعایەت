شاعیر: زێوەر
کتێب: دیوانی زێوەر
سەرناو: مەحبووسی جەفات کردم و نەتخستە ڕیعایەت

مەحبووسی جەفات کردم و نەتخستە ڕیعایەت
بێ جونحە و بێ واسیتەیی جورم و جینایەت

شاهێکی کەڵەماهیی و ماهێکی سوپەهدار
لای کێ بنوێنم وەرەقی زوڵم و شیکایەت

گاهێ بە خەدەنگی مووژە، گاهێ بە نیگاهێ
سەندووتە لە من هۆش و خیرەد، فەهم و دیرایەت

بەم حوسنە لەسەر عاریزی تۆ عاریزە ئێستا
بێباکیی و جەورت گەیییە ڕوتبەی غایەت

ئەم بەندەیە بەو خەندەیە دڵ زیندووە سا دەی
تەجدیدی بکە عومرم، ئەوا هاتە نیهایەت

ئازاری دڵی خۆت مەدە ئەی واعیزی مەجلیس
فەرقی نییە لای ئێمە چ وەعز و چ حیکایەت

بێ پەردە لەگەڵ زێوەر ئەتۆ هاتییە مەیدان
نەتخستە موعەمما و دەرت کرد لە کینایەت