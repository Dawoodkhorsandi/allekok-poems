شاعیر: زێوەر
کتێب: دیوانی زێوەر
سەرناو: تا زولفی لەسەر چیهرە پەرێشانی سەبایە

تا زولفی لەسەر چیهرە پەرێشانی سەبایە
ئاشوفتەگیی و تیرەگیی بەختی سییایە

ڕووی و لەب و مووی هەمدەم و ئامیزشی یەک بوون
غونچەی چەمەن و بوردی یەمەن، موشکی خەتایە

شمشادی قەدی سەروی خەرامانە ڕەوانە
جێگیری دڵی پادشەه و شاه و گەدایە

چاوی کە وەکوو دیدەیی بازێکە شکاری
دڵ وەک کەوی بێچارە گرفتاری بەڵایە

زێوەر نییە دۆستێ کە ڕەقیب تووشی بەڵا کا
مەعلوومە سەوابی ئەمە وەک حەجج و غەزایە