شاعیر: زێوەر
کتێب: دیوانی زێوەر
سەرناو: سەبەب مەهجووریی دیداری یارە

سەبەب مەهجووریی دیداری یارە
دڵم پڕ خوێن و چاوم ئەشکبارە

تەماشای عالەمم حەسرە لەسەر ڕووی
بە دڵدا بێ خەیاڵێ ڕووی نیگارە

لە حەسرەت ڕووی نیگارینی هەمیشە
دەروونم پڕ لە ڕەنج و پڕ لە نارە

نەسیمی گوڵشەنم بادی سەموومە
بڵێ: گوڵ، بێ گوڵی ڕووت عەینی خارە

مەزاقم دەردی هیجرانی ئەتۆی دی
ئیتر شەککەر لەکن من زەهری مارە

مەکەن لۆمەم ئەگەر سەحرانەوەردم
مەکانی ئاهووان و جێ شکارە

بەهاری عوشرەتم زستانە بێ تۆ
بەبێ من تۆ خەزانت وەک بەهارە

نەوەک هەر من گرفتاری نیگارم
هەزارێکی وەکوو من ئینتیزارە

عەزیزان! باعیسی هیجرانەزێوەر
بەدایم سینەچاک و بێقەرارە