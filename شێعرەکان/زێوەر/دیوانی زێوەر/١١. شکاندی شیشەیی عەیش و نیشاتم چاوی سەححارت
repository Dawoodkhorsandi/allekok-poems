شاعیر: زێوەر
کتێب: دیوانی زێوەر
سەرناو: شکاندی شیشەیی عەیش و نیشاتم چاوی سەححارت

شکاندی شیشەیی عەیش و نیشاتم چاوی سەححارت
فڕاندی تاعەت و تەقوا و عیبادەت، زوڵفی زوننارت

بە قەد سەروە، بە دەم غونچە، بە چاو نێرگس، بە ڕوو وەک گوڵ
سەراپا باغی حوسنی جانفەزایە باغ و گوڵزارت

لە ئەوقاتی تەغافول قیمەتی چینە نیگاهێکت
خەتایە، نرخی دنیایە نیگاهی چاوی بیمارت

بە باڵا سەروە، ڕەفتاری وەکوو کەبکی دەری وایە
فیدای باڵایی بەرزت بم فیدای عینوان و ڕەفتارت

بە ڕۆح هاتوونە سەودا، بۆ تەماشای موشتەری ناکەی
لە سایەی شەککەری لێوت عەجایب گەرمە بازاڕت

بە باڵای بەرز و سوخمەی سەوز و تەرزی دڵبەری تاقی
کەوا تاقەی عیراقی، زۆرە وەک یۆسف خڕیدارت

تەشەککور لازمە زێوەر لە ئاساری وەفا و میهری
عەجەب تەئسیری کردە ئەو دڵە ئەفغان و هاوارت