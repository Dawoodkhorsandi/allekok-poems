شاعیر: ئەخۆل
کتێب: دیوانی ئەخۆل
سەرناو: خەوێک

خەوێ بوو دیم و زوو ڕابورد کە بوو بە یاری من لەیلم
لە خەو هەڵسام و یەک دەفعە بە جارێ مات و دڵ کەیلم

شەو و ڕۆژ وەخت و ناوەختا دەناڵێنم لە هیجرانا
ئەڵێی لافاوی نیسانە کە دێتە خوارەوە سەیلم

لە شین و من لە گریانم هەموو کەس لێم هەراسانە
دەجۆشێ جەرگی بریانم دەروونی هەر وەکوو وەیلم

لە ڕێی بێ ڕەحمییا ئەی یار وەرە سەر ڕێگەیەکی تر
نەماوە عەقڵ و هۆشی من لە حاڵەتی خۆمە بێ مەیلم

بەرۆکی بەربدە شۆخی کە ئەحمەد بۆنی تۆی ناوێ
خەوێ بوو دیم و ڕابرد کە بوو بەیاری من لەیلم