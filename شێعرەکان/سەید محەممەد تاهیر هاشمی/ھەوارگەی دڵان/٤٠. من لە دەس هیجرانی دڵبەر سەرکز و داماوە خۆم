شاعیر: سەید محەممەد تاهیر هاشمی
کتێب: ھەوارگەی دڵان
سەرناو: من لە دەس هیجرانی دڵبەر سەرکز و داماوە خۆم

من لە دەس هیجرانی دڵبەر سەرکز و داماوە خۆم
عەیش تەیش و گەنج ڕەنج و مەی وەکوو زووخاوە خۆم

دانەدانەی خاڵەکەت مورغێکی دی خستە تەما
ئەو بە ناکام هەڵفڕی و من گیری پێچی داوە خۆم

بێ ئەوەی وا شەعشەعەی شەمسی حەقیقەت بێتە دڵ
دڵ بە تاو و چاو پڕ ئاو، لێو وشک هەڵقرچاوە خۆم

وەک سەری زوڵفەینی تۆ دەستی حەوادیس بام دەدا
گاه کورت گەه درێژ، گەه لوول و گاهێ خاوە خۆم

مەستی چاوی مەست و پەستی کیبر و ئیستغنای ڕەقیب
تێشکاو، هەستی نەماو و بێبەش و بێناوە خۆم

بۆ نیگاهی شوێن هەواری ئەو بوتەی لەیلیوەشە
وەک چیای مەجنوون چنیو و حەیران و ڕاوەستاوە خۆم

هەر وەکوو پەروانە خۆش دێ بۆپڕووزی باڵەکەم
تاکوو من وەک شەم تواوە و لاشە هەڵگیرساوە خۆم

گەر نەکا هیممەت شەهەنشاهی گورۆهی ئەولیا
بێگومان تاهیر غەریقی مەینەت و گێژاوە خۆم