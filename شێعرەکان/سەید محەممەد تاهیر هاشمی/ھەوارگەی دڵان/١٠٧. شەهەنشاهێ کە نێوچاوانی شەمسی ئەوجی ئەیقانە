شاعیر: سەید محەممەد تاهیر هاشمی
کتێب: ھەوارگەی دڵان
سەرناو: شەهەنشاهێ کە نێوچاوانی شەمسی ئەوجی ئەیقانە

شەهەنشاهێ کە نێوچاوانی شەمسی ئەوجی ئەیقانە
ئیمامی ئەولیا سەرداری زومڕەی ئەهلی عیرفانە

لە بەغدا مەهبەتی ئەنواری قودسە مەرقەدی پاکی
لە گێڵاندا لە دایک بوو لە ئەسڵا خەڵقی ئێرانە

لە ساڵی چوارسەدوهەفتا جیهان ڕوون بوو لە ئەنواری
لە ساڵی پانسەد و شەست و یەکا تەسلیمی جانانە

کە ساڵی چوار سەد و هەشتا و هەشت هات ڕۆژی ئەو شاهە
تمەز وەک بەدری کامیل مەیلی خەزرا و شەوقی گەریانە

لە هەر کوێ مانگە سەوریش فەخری ئەو خێڵەی بە دەس هێنا
دڵی ئەهلی خودا مایل بە خۆشی حاڵی حەیوانە

شوانی وادیی ئەیمەن لە مەدیەن بێنە یادی خۆت
لەگەڵ بەرخەلەوانی لای حەرەم وا فەخری ئەکوانە

هەتا تێگەی کە ئەم باسە شیاوی سەمعی ئەملاکە
هەتا تێگەی کە ئەم دوڕڕە لە بەحری عیلم و ئیحسانە

بەڵێ سەورێکی برد بۆ مەزرەعەی سەوزی فەڵەک ماهم
لە ناکا سەور وتی: تەعلیفی من بۆ تۆ نە شایانە

ئەتۆ مەخلووق نەبووی بۆ کار و کەسب و خزمەتی حەیوان
ئەتۆ ئەمرت نییە تا پێت بڵێن ئەم لاوە گاوانە

کە عەبدولقادری سەرداری پاکان ئەم قسانەی بیست
بە لەفزی ڕێکوپێک و جوان و بیسراو لەو بەسەزمانە

بەجێی هێشت و هەڕای کرد تا چووە سەر بانی ماڵ خۆیان
لەوێ دی حاجی و کەعبە و عەڕەفات لێی نمایانە

لەوێ دەیبیست بە چاکی دەنگی حاج و تەلبیە و تەکبیر
لەوێ ئەیدی کە کاتی ڕەمییی جەمرە و قۆچی قوربانە

لە سەر بان هاتە خوارێ ڕۆیە خزمەت والیدەی پاکی
وتی دایە دەخیل ڕەحمێ کە حاڵم زۆر پەرێشانە

ئەڵێن بەغدا مەقامی زوهد و تەقوا و تاعەت و عیلمە
لەوێ تەحسیلی عیلم و ڕێی تەریقەت زۆر بە سامانە

وەرە تۆ داکی چاک بە بەندە ئازاد کە لە حەققی خۆت
کە ئازادی ئەتۆ بۆ من ڕەزای خەللاقی مەننانە

موبارەک والیدە چون ئەم بەیانەی بیست لە ئەو زاتە
وتی: ئازادی ئەمما بێ درۆ بە و ڕاست و مەردانە

لە ئیرسی بابی چل دیناری دووریە بن دەسی خەرقەی
لەگەڵ کاروانی گێڵان ڕوو بە بەغدا ڕۆیی ئازانە

لە نێزیکی هەمەدان جەردەیان لێ هەڵپەڕی و بێ هەڵم
هەموو ماڵیان لە دەس چوو جەمعی ئەو توججار و کاروانە

لە ڕێ گیران یەکێکیان هاتە لای ئەو زاتە لێی پرسی
بڵێ پێم ئەی فەقیر تۆ چیت هەیە لەم بار و ئەشیانە

وەڵامی دایەوە زێڕم هەیە تەقریبی چل دینار
لەبن دەس خەرقەکەمدا بێ درۆ مەخفیی و پەنهانە

یەکێ تر پرسیاری کرد و دیسان ئەو وەڵامەی بیست
کە بیستیان هەر دوو وتیان با بڵێین بەو میری دوزدانە

کە میر بیستی وتی بانگی کەن و هات خەرقەکەی داکەند
بە دەسیان کەوت هەموو ئەو زێڕە بێ نوقسانی یەکدانە

لەپاشان پێی وت ئەو سەرداری دوزدانە سەبەب چی بوو
کە زێڕی خۆت لەلای من ئاشکرا کرد بێ درۆ و بانە

وتی کاتێ کە هاتم قەولی ڕاستیم داوەتە دایکم
درۆ ناڵێم لەبەر زێڕ من لەلای ئەم دوزد و جەردانە

کە میری سەرتەریدە ئەم قسەی بیست دای بە سەر خۆیدا
بە هاوار و بە هانا کەوتە ئەو کێو و بیابانە

هەموو ئەموالی ئەهلی قافڵەی ڕەد کردەوە و دەستی
لەنێو دەستی شەهەنشای من نیا بۆ تەوبە ئەو ئانە

تەریدە و سەرتەریدە، شکر لله گشتی تەوبەی کرد
بە ئیرشادی شەهێ وا فەیزی ئەو وەک ڕۆژی تابانە

لەپاشان ڕۆییە بەغدا، خوێندی عیلمی دین لەلای چەند کەس
عەلی ئیبن عوقەیل، مەحفووز، کە وا خەڵقی کولوزانە

محمد ابن یَعلی بوسعیدی بن مبارک هەم
وەکوو بوغالب و بوسعد و بوبکری نمایانە

لە کاتی خوێندنا زۆر ئەچوە لای حمادی خاوەن فەیز
لەگەڵ شیخ یوسف و غوثی نهێن باسیان هەموو زانە

زەمانی خوێندن و سەیر و سلووکی قوربی چل ساڵە
لەگەڵ خزرا ڕەفاقەتیان وەکوو مووسایی عیمرانە

بە ئەم چەشنە گەییشتە ئەو مەقامە عەقڵی ناگاتێ
هەتا قامی قیامەت شەمسی ئەو پڕ نوور و ڕەخشانە

بە قوربانی سەگی دەرماڵی ئەو شاهەنشەهەم تاهیر
کە نووری چاوی زەهرا هێزی ئەژنۆی شێری شێرانە