شاعیر: سەید محەممەد تاهیر هاشمی
کتێب: ھەوارگەی دڵان
سەرناو: ڕەفێقان هاتووە وادەی وەفاتم

ڕەفێقان هاتووە وادەی وەفاتم
ئەڵێن بێ مەیلە سەرمایەی حەیاتم

بە حوسن و بێوەفایی ئەو شەهیرە
وەکوو عیشق و غەم و سەبر و سوباتم

ئەگەر ببڕێتەوە بازاڕی عالەم
ئەمن نابڕێتەوە داوا و خەباتم

لە من دووری بە زاهیر نەک بە باتین
لە تۆ تاکم بەڵام دایم لە لاتم

بژی ئەی نازەنین یارم بە شادی
جەهەننەم، من کە وا تانەی وڵاتم

ئەگەر زوهرەی ئەمن هەر موشتەریتم
ئەگەر زەهری ئەتۆ نوقڵ و نەباتم

ئەگەر مانگی کەتانی سینەچاکم
ئەگەر ڕۆژی ئەمن زەڕڕە سیفاتم

ئەگەر بەردی لە حەسرەت وەک هیلالم
ئەگەر گیانی بە قورئان گیانفیداتم

لەگەڵ تاهیر ئەگەر کەچبازی ئەی یار
بە ڕاستی خاوەنی میهر و وەفاتم