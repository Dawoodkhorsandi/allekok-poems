شاعیر: سەید محەممەد تاهیر هاشمی
کتێب: ھەوارگەی دڵان
سەرناو: ئەو زوڵفە تا لە سەر ڕوخی ئەو سایەبانی گرت

ئەو زوڵفە تا لە سەر ڕوخی ئەو سایەبانی گرت
ون بوو هەتاو و سێبەری خەڵقی جیهانی گرت

ئەو ڕوومەتە کە خێوەتی هەڵدا لە گوڵشەنا
فەسڵی بەهاری لالەعوزاران خەزانی گرت

چاوی ئەتۆ بوو ئاگری پیلانی هەڵگڕاند
شمشێری تیژی هانی و تیروکەمانی گرت

دڵ ویستی تەرکی فێڵ و فەنی واعیزان بکات
پیاوانە هات و دامەنی پیری موغانی گرت

ئەو عاشقەی کە کۆیی خەراباتی کردە شوێن
بۆ خۆی لە سوور و شینی دوو عاڵەم ئەمانی گرت

سەیری فەڵەک بە چاوی بچووکی دەکا ئەوەی
لەو ئاستانە پاکە لەبۆ خۆی مەکانی گرت

تاهیر ئەوەندە ناسک و خۆشە کەلامەکەت
هەر کەس کە بیستی و دڵی تێ دا گیانی گرت