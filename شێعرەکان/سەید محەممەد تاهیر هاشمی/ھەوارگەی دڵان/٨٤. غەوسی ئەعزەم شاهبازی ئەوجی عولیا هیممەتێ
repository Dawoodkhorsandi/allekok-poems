شاعیر: سەید محەممەد تاهیر هاشمی
کتێب: ھەوارگەی دڵان
سەرناو: غەوسی ئەعزەم شاهبازی ئەوجی عولیا هیممەتێ

غەوسی ئەعزەم شاهبازی ئەوجی عولیا هیممەتێ
قوتبی عالەم سەرفەرازی تاجی عوزما هیممەتێ

من لە دۆسان دوژمنیم بینی و گوڵم لێ بوو بە خار
دۆستی حەق ڕەحمێ، گوڵی گوڵزاری زەهرا هیممەتێ

من لە ڕاستی کەوتمە گێجی کەجڕەوی ئەبنائی دەور
ئەی خەلاسی بەخشی هەر ئەعلا و ئەدنا هیممەتێ

من فەریبی زاهیری شیرین و ڕۆحی تاڵ ئەخۆم
ئەی بە باتن شەربەتی هەر دەرد و سەودا هیممەتێ

گەر نەکەی هیممەت سەر و سامان و هەستیم چوو بە باد
ئەی سولالەی ئەتهەری یاسین و تاها هیممەتێ

تۆ حەیاتبەخشی بە ئیسقانی ڕزیوو و من ڕزیو
فەیزی ئەنفاست وەکوو شەخسی مەسیحا هیممەتێ

تۆ سەفابەخشی دڵی تاریک و من دڵ پڕ خەفەت
مانگی بورجی مەکرەمەت شەمسی تەجەللا هیممەتێ

تۆ تەبیبی نێودڵی ئێستەش بە ئیزنی زاتی حەق
سا شفابەخشی دڵی پڕ دەرد و هیوا هیممەتێ

غەم مەخۆ تاهیر کە سوڵتان مەعدەنی بەخشایشە
ئەی سەخا وەک هەوری ڕەحمەت بێ تەقازا هیممەتێ