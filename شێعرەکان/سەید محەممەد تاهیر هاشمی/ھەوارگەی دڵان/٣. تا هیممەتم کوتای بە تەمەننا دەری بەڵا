شاعیر: سەید محەممەد تاهیر هاشمی
کتێب: ھەوارگەی دڵان
سەرناو: تا هیممەتم کوتای بە تەمەننا دەری بەڵا

تا هیممەتم کوتای بە تەمەننا دەری بەڵا
دەربەس بووە بە ماڵی ئەمن کیشوەری بەڵا

دەستی قەزا کڵاومی لە مزگێنییا فڕاند
ئەو کاتە نایە سەر سەری من ئەفسەری بەڵا

هێشتا کە بێشکە قەلعەئەمانی ئەمن بوو غەم
هێنایە سەر وڵاتی دڵم لەشکەری بەڵا

ڕوتبەی لە کۆهکەن گەلێ ئەو بان کراوە سەبت
عوششاقی ڕووت، نێوی لەنێو دەفتەری بەڵا

هەر سوبح و شامێ بۆ منی بێچارە پێشکەشە
بێشک لە باخەوانی جیهان نۆبەری بەڵا

کێ بوو کە قامەتی وەکوو نەی مایەوە و نەبوو
چەوت و چەمیدەیی ئەسەری چەنبەری بەڵا

یام خۆ لە چاوەکانی ئومێدی نەهاتە خوار
سەد دورجی سەربەمۆر لە دوڕ و گەوهەری بەڵا

تاتایە تا بەدەم شنەیی باوە زوڵفەکەت
یاران چ چارە کەم سەری هەڵدا سەری بەڵا

سووتام لەتاوی گەرمی گڕەی گیانستێنی غەم
تاهیر کە کەوتە سەر سەری من سێبەری بەڵا