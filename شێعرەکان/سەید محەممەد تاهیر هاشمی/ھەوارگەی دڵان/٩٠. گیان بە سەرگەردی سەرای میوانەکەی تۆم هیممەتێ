شاعیر: سەید محەممەد تاهیر هاشمی
کتێب: ھەوارگەی دڵان
سەرناو: گیان بە سەرگەردی سەرای میوانەکەی تۆم هیممەتێ

گیان بە سەرگەردی سەرای میوانەکەی تۆم هیممەتێ
ڕۆح فیدای جاڕووکەشی دەرگانەکەی تۆم هیممەتێ

ئینتزاری ڕێزەنانی خوانەکەی تۆم هیممەتێ
غەوسی ئەعزەم من سەگی ئاسانەکەی تۆم هیممەتێ

خاکی ژێر پێی خادەم و دەربانەکەی تۆم هیممەتێ

شاهی جوملەی ئەسفیاکانی توقا و مەرحەمەت
ماهی زومرەی ئەتقیا هەوری سەخا و مەحمیدەت

شێخی یەکسەر ئینس و جان، قوتبی عَظیم المَرتَبه ت
شەمعی جەمعی ئەولیا شەمسی بورووجی مەکرەمەت

زەڕڕەکەی بێ هەستی و پەروانەکەی تۆم هیممەتێ

ها لە تەوفی کەعبەکەی کۆی تۆ ئەوا بێ بەهرە مام
دوور لە نووری فەیز و مەحبووسی غەمی زوڵمەت سەرام

تەیری بێ خەیرم سیفاتی خۆم هەموو لێ بۆتە دام
من ئەسیری نەفسی شووم و گیری زەنجیری هەوام

چاوەنواڕی هیممەتە مەردانەکەی تۆم هیممەتێ

کەوتمە ئاوایی و بیابان دەشت بە دەشت و کێو بە کێو
هەم ئەنیسی وەحش و تەیر و هەم ڕەفیقی جین و دێو

گەر نەبێ لوتفت لەگەڵ من هیچکەسێ نامکا بە خێو
وەک سەگی خوێڕی لەدووم کەوتن بە هووها و بەرد و چێو

چاوەڕێی ئێسقانی شۆرباخانەکەی تۆم هیممەتێ

ئەی بە دەستت حەلل و عەقدی ئەزکیا و ڕەدد و قوبووڵ
هە وەها فەیز و فتووح و کەشف و تەرفیع و نزوول

ئەی سرووری مورتەزا و موجتەبا، نووری بەتوول
ئەی ئەمیری ئەولیا ئەڵڵا و مەحبووبی ڕەسوول

دەس بە دامان و گەدای ئیحسانەکەی تۆم هیممەتێ

شاملی بەخشایشی تەبعی سەلیمت کەی منم
واسیلی ئاسایشی خولقی ڕەحیمت کەی منم

حایزی ڕوتبەی سەخاکەففی کەریمت کەی منم
لایقی جەننەت سەرای قوربی حەریمت کەی منم

خاروخاشاکی بەری کاشانەکەی تۆم هیممەتێ

هەر شەریفێ بێ گومان بەندە و وەزیعێکی هەیە
هەر ئەمیرێ چاکر و عەبد و موتیعێکی هەیە

هەر شەهەنشاهێ هەوای عەفوی جەمیعێکی هەیە
ڕۆژی دیوانی جەزا هەر کەس شەفیعێکی هەیە

ئارەزوومەندی خەتی دیوانەکەی تۆم هیممەتێ

موفلیس و بێ خان و مان تێ هەڵدرا و بەش خوراو
ڕەنج بە باد و خۆڵ بە سەر ماڵ کاول و هەستی نەماو

پێ وڵوو، سەرکز، خەفیف، قەترەی حەیا و حورمەت تکاو
ڕووسیا و شەرمەسار و دڵحەزین و تێشکاو

عایدی ئەلتافە بێ پایانەکەی تۆم هیممەتێ

گەر بە ڕندی و عاشقی و مەستی و خراپی شوهرەبم
یا بە بەدکاری و قەباحەت بەدتری ئەم شەهرەبم

بێ نەسیب و شاربەدەر بێ جێ و سەرای ئەم دەهرەبم
گەر وەکوو تاهیر لە دنیا و ئاخیرەت بێ بەهرەبم

گیانفیدای ناڵە و نەوای دێوانەکەی تۆم هیممەتێ