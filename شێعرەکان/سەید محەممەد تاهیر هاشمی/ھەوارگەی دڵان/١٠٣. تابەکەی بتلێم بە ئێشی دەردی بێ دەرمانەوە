شاعیر: سەید محەممەد تاهیر هاشمی
کتێب: ھەوارگەی دڵان
سەرناو: تابەکەی بتلێم بە ئێشی دەردی بێ دەرمانەوە

تابەکەی بتلێم بە ئێشی دەردی بێ دەرمانەوە
تابەکەی بمرم لە داخی ڕەنجی بێ پایانەوە

چاومە پڕ فرمێسکی حەسرەت، لێومە پڕ ئاهی جەفا
دڵمە هەڵقرچا بە کڵپەی ئاگری حیرمانەوە

داخی مەحڕوومی لە جیسم و ڕۆح و دڵما زاهیرە
بەسیە ئیستیغنا بە تەنز و تەعن و تاڵی زوانەوە

تۆ وەکوو لەیلی بە مەیلی بن سەلامێ مایلی
من وەکوو مەجنوون بە وێڵی کەوتمە کێوانەوە

تۆ بە لێوی لەعلەوە هەر پێکەنینە مایەکەت
بێڵە با من هەر بناڵێنم بەدەم گریانەوە

بۆچ منی ئاوارە مەحوی خاتری ئەو یارەمام
بۆچی نەیهاویشت لە من سەد تیر بە سەد پەیکانەوە

بۆچ بڵێسەم دار و بەرد و کێو و سارای گرتە بەر
من کەچی هەرمامەوە بەم عیشقی بێ سامانەوە

ڕاستی، داخی دا بە جەرگم چەوتە بۆ من حاسڵی
یەکدڵی دووبینییە، تاهیر بەلای نادانەوە