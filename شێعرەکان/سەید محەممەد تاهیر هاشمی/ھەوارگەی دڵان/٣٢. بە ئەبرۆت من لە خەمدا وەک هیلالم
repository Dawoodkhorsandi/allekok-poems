شاعیر: سەید محەممەد تاهیر هاشمی
کتێب: ھەوارگەی دڵان
سەرناو: بە ئەبرۆت من لە خەمدا وەک هیلالم

بە ئەبرۆت من لە خەمدا وەک هیلالم
بە زوڵفت والە و ئاشوفتە حاڵم

بە نازت وێڵی سارا و کێو و دەشتم
بە چاوت من گرۆی خێڵی غەزاڵم

بە خاڵت پڕ سووەیدای میحنەتە دڵ
بە لێوت زۆر گەشە فرمێسکی ئاڵم

بە خەندەت لوئلوئی لالایە ئەشکم
بە غەمزەت وەحشییە هۆش و خەیاڵم

بە ڕازت ئاشکرایە دەرد و داخم
بە گوفتارت ئەمن دەم پڕ لە ژاڵم

بە خۆشیت خەستەکەی دەردی فیراقم
بە شادیت بەرزە گریە و ناڵەناڵم

بە عەهدت بێبەرە نەخڵی مورادم
بە سوێندت ناسەوابە ڕای ویساڵم

بە عەقدت پڕ گرێ پڕ ئێشە ڕۆحم
بە حەجلەت موفلیسی وێرانەماڵم

بە جەبهەت ڕۆژی ناکامیم دەمی دا
بە گۆنات هاتووە کاتی زەواڵم

بە شۆخیت ئارەزووم بێ بەرگ و بارە
بە ماچت شەربەتی ئاماڵە تاڵم

بە باڵات وشکەسەروی باغی شادیم
بە دووریت نیوەسووتی تەن زوخاڵم

بە پەیمانت قەڵای شادیم هەڕۆژا
بە ئیقرارت بوڵەندە داد و قاڵم

بە شەوقی تۆ کە سووتا ڕۆح و گیانم
بە شۆڵەت هەڵپڕووزا پەڕڕ و باڵم

وتم پوختەم وەکوو تاهیر لە عیشقا
کەچی هێشتاکە زۆر نادان و کاڵم