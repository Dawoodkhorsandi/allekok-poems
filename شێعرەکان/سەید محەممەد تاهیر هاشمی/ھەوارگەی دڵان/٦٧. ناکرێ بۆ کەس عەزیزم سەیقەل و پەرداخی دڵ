شاعیر: سەید محەممەد تاهیر هاشمی
کتێب: ھەوارگەی دڵان
سەرناو: ناکرێ بۆ کەس عەزیزم سەیقەل و پەرداخی دڵ

ناکرێ بۆ کەس عەزیزم سەیقەل و پەرداخی دڵ
تا لە دەس دڵبەر نەچێژێ ڕۆژێ سەدجار داخی دڵ

دەردی دووری باخەوان دۆچ و هەرێز بیری ویسال
تا نەکەی بێڵباخی سا چۆن بەردەبەخشێ باخی دڵ

تا نەگەییە سەرپلەی ئەووەڵ لە ڕندی و عاشقی
کەی بە دڵبەر ڕادەگا هاوار و ناڵە و ئاخی دڵ

جێی شنەی شەوبای هەناسەی خۆشی ڕازی یار نییە
تا گوڵ و شەوبۆی تیا بەرهەم نەیێ سەرشاخی دڵ

سینەیی پێویستە وەک ئاوێنە ساف و بێ گرێژ
تاکوو بێ بیانوو بڕی منداڵەکەی گوستاخی دڵ

لەشکری: بوخڵ و حەسەد، کینە و تەمەع، کیبر و ڕیا
تار و مار و ون دەبن تا هەڵکرا بەیداخی دڵ

ڕامی کەس نابێ لە مەیدانی سەفا ئەسپی هەوا
بێ تەکەڵتوو تەنگ و ئاوزەنگی و بەرەو قەڵتاخی دڵ

گەر زمانم لاڵە بۆ عەرزی دروود و ئیشتیاق
پڕ لە دەرد و داخی هیجرانی ئەتۆیە ناخی دڵ

زوو بە تاهیر ئاب و جاڕوو کە بە فرمێسک و بژانگ
بۆ نزوولی عیشقی ئەو دڵ پیکەرە یاتاخی دڵ