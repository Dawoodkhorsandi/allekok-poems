شاعیر: بابە
کتێب: دیوانی ئەوڕەحمان بەگی بابان
سەرناو: بۆ لێم ناپرسی برا گیانەکەم
لەبارەی شێعر: ستایشی بەھار

بۆ لێم ناپرسی برا گیانەکەم
خۆ من ھاودەردی ناو وێرانەکەم

وڵاتەکەمان ھەرچەند وێرانە
بەڵام بەڕاستی جێگای شاھانە

گوڵ و گوڵاڵە چنار و عەرعەر
ئەم دەشت تا ئەو دەشت، ئەم سەر تا ئەو سەر

وەنەوشە لە شاخ، نەرگس لە دەشتا
ڕەقابەت ئەکەن لەگەڵ بەھەشتا

ڕائیحە و بۆنی داری دارە بەن
لەنجە و خەرامی سەرو و یاسەمەن

ھێشووی زەرد و سوور، داری بەڵاڵووک
ئاخ و داخ ئەدا بە سەد زاوا و بووک

مێرگی ڕەنگاوڕەنگ قەراخی چەم ئاو
قەوسوقەزەحە لەبەر خۆرەتاو

جۆگە و جۆباری کانی و کانیاوی
لە نیل و جەیحون زیاترە باوی

خاسسەی وڵاتی کوردەوارییە
بۆ قەومی ئێمە دیاریی بارییە

بابە تەبیعەت داویە بەم خاکە
ھەرچی لە دونیا نایاب و چاکە