شاعیر: بابە
کتێب: دیوانی ئەوڕەحمان بەگی بابان
سەرناو: مەلای چاومار لە زانستا یەکەم بوو
لەبارەی شێعر: مەلا مەحموودی موفتی لە ٢٥ی ئەغستۆسی ١٩٥٥ز دا کۆچی دوایی کرد بۆ تەئبینی پاش چل ڕۆژی ئەمە بێژراوە. - ١٩٥٥/١٠/٤

مەلای چاومار لە زانستا یەکەم بوو
لەناو زانیارەکان خاوەن عەلەم بوو

لە سەر تەختی مەعاریف شاھی جەم بوو
سەرەفرازی مەلای ڕۆم و عەجەم بوو

بە زانست و بە تەشریحاتی شازی
وەلیعەھدی مەقامی فەخری ڕازی

امین المفتی عەللامەی زەمانە
لە فەزڵ و دانشا فەرد و یەکانە

مەزایای، خاریجی وەسف و بەیانە
لە چاوماری مەزن ڕەمز و نیشانە

بە فەزڵ و دانش و عیلمی تەواوی
گەلێ بەرزە لە عەللامەی زەھاوی

عەزیز فتوادەری شەرعی موبین بوو
عەمیدی عالمان و ئەھلی دین بوو

لە عیلمی فیقھدا ورد و مەتین بوو
نەوەی چاومار و فەرزەندی ئەمین بوو

ئەمانە یەک بە یەک موفتی ئەنامن
لە ڕەوزەی جەننەتا خاوەن مەقامن

مەلای بێخود بە تەبعی نازک و تەڕ
ئەدیب و نوکتەپەرواز و ھونەروەر

بە نەعتی موستەفا سالار و سەروەرە
لە نەزما تاجی شاھی نایە سەر سەر

لە ھەوری تەبعی شۆخ و ئەشکباری
وەکوو باران دوڕڕی مەعنا ئەباری

مەلای بێخود سەرۆکی شاعیری کورد
لە عورفی و ئەنوەری گۆی سەبقەتی برد

بە شیعری بەرز و مەعنای نازک و ورد
ھەمیشە زیندووە نابێ بڵێی مرد

لە (افتا) بابە ھەر ئەم زانە مابوو
بە ڕەحمەت عازمی دار البقا بوو