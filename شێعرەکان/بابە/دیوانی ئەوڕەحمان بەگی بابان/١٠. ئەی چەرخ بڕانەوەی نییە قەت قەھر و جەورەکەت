شاعیر: بابە
کتێب: دیوانی ئەوڕەحمان بەگی بابان
سەرناو: ئەی چەرخ بڕانەوەی نییە قەت قەھر و جەورەکەت
لەبارەی شێعر: بۆ شینی فایەق بێکەس ١٩٤٨/١٢/١٨

ئەی چەرخ بڕانەوەی نییە قەت قەھر و جەورەکەت
دەرحەق بە کوردی قوڕبەسەر و نیشتمانەکەی

جارێ بە کەیفی ئەو نەگەڕا پێچ و دەورەکەت
ڕوحمت نییە بە خۆی و بە یانەی وێرانەکەی

***

ھەر نیشتمانپەرەستێ کە ناڵە و فوغانی بێ
گورج ئەیکوژێت و نایەڵێ ساتێ ئامانی بێ

فایەق شکۆفەیێ بوو کوتوپڕ گەشایەوە
ھەرچەند چرایێ بوو بە ھەوایێ کوژایەوە

دونیای لە نوور و ڕائیحە پڕ کرد بە شیعری تەڕ
پڕ نوور و عەترە، بە ئاساری، دەشت و دەر

بێکەس! گەیشتە عەڕشی بەرین ناڵە ناڵەکەت
داخم، فەلەک، بە تیری ئەجەل دای لە باڵەکەت

ئەو شیعری پڕ جۆش و خرۆشە کە لاوەکان
ئیلھامی مەرگ و مردنە بۆ ژین و ژیان

ئەیخوێننەوە بە بەستە، بە نەشئە و حەماسەوە
دوژمن دەخاتە لەرز و ترس و ھەراسەوە

تۆ شینی نیشتمان و وەتەن شینی تۆ ئەکا
تۆ دایکەڕۆتە بابە، وەتەن ڕۆڵەڕۆ ئەکا