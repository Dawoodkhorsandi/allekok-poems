شاعیر: بابە
کتێب: دیوانی ئەوڕەحمان بەگی بابان
سەرناو: داوا ئەکەم ھیوای وەتەنم بێ ھیوا نەبێ
لەبارەی شێعر: بۆ ڕۆژنامەی ھیوا کە لە بەغدا دەرئەچێ

داوا ئەکەم ھیوای وەتەنم بێ ھیوا نەبێ
وەک وێنەکەی بە گێژ و خولی بەر ھەوا نەبێ

ئەم شاگوڵی بەھارە کە ئامانجی کۆمەڵە
پاییز بە دەردی وەیشوومەیە موبتەلا نەبێ

ئەم دەنگە بەرز و ڕاستە مەقامی عیراقییە
ئاوازی دڵفڕێنی لە عەکسی سەدا نەبێ

ئەم لاپەڕە کە ئاوێنەی فیکری کۆمەڵە
سۆزی دەروون و دڵ بێ، لە نەفس و ھەوا نەبێ

ئەم جیسمە نازکە، بەری تاو و لەرزێ ناگرێ
لەلایەن پزیشکی حازیقەوە بێ دەوا نەبێ

ئەم تۆوە بابە! تۆو چێنی زانیاری پێ ئەوێ
پەروەردە بێ بە ڕاستی تووشی بەڵا نەبێ