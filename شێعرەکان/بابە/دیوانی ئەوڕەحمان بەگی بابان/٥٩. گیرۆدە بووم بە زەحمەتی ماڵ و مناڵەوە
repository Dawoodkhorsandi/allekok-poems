شاعیر: بابە
کتێب: دیوانی ئەوڕەحمان بەگی بابان
سەرناو: گیرۆدە بووم بە زەحمەتی ماڵ و مناڵەوە

گیرۆدە بووم بە زەحمەتی ماڵ و مناڵەوە
پێوەندە پێم، بە خۆیش و بە مام و بە خاڵەوە

گەورەترین موعجیزە: تەنھایی مەسیح
ورد بینەوە ئەگەر بە نەزەر وەزع و حاڵەوە

ئیمڕۆم شەوە، سبەینێ ئەڵێم ڕۆژ ئەبێتەوە
تاریکتری ئەبینم ھەتا ئەچمە ساڵەوە

بەینێ بوو ئاشنا، نەبوو دەستم لەگەڵ قەڵەم
دیسان لەبەر چی کەوتمە فیکر و خەیاڵەوە

ڕووی قاقەزم ڕەشە، قەڵەمم نووکی لەتلەتە
وا چاکە قەت نەکەومە خەیاڵی مەحاڵەوە

وێرانە مڵک و ماڵ و ھەموو نیشتمانەکەم
ئەفرۆشری، بە ھیچە، بە دەستی دەڵاڵەوە

مردن! دەخیلتم وەرە زوو بمگەرێ بەسە
دنیام لە لا جەھەننەمە بەم ژینە تاڵەوە

سێ عەسرە ئاو و خاکێ کە میراتی کۆمەڵە
ئێستاکە زەوتە، وا بە دەس ئەغیاری زاڵەوە

بەش بەش کراوە بابە ھەموو خاکی قەومەکەم
چی بکەم بە بێکەسی و بە زمانێکی لاڵەوە