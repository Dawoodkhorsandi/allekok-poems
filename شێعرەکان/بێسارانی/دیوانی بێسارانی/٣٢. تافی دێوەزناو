شاعیر: بێسارانی
کتێب: دیوانی بێسارانی
سەرناو: تافی دێوەزناو

تافی دێوەزناو...
بولعەجەب تافەن، تافی دێوەزناو

پەرێشان، عاشق، دەوەندەن بە تاو
بێ سەبر و ئارام، بێ خورد و بێ خاو

نە لادێ قەرار، جە ئاما و لوان
نە دەمێ ساکن، جە دەنگ و دەوان

مودام بە سەد ڕەنگ نەغمە پەردازەن
مرواری غەڵتان پەی نسار سازەن

نەنیشۆ لەحزەی نەدارۆ درەنگ
موغەنی نەواز بە سەد هەزار ڕەنگ

من مودام حەیران جە پەشێو حاڵیش
جە بێ خاوی و شەوق، جە لائوباڵیش

پەرسام ئەر هەی تاف دێوەزناو مەکان
جە شێوەی دێوان گێرتەنت نیشان!

دائیما سەرسام عاشق شێوەنی
جە عیشقی کێیەن بەی تەور لێوەنی؟

واتش هەی ئەبلەه، کەم فامی سەرشێت
گۆش دەرە پەنەم تا بواچوون پێت

ئەی سۆز و سەودا، ئەی بێ قەراری
ئەی چەرخ و قسە، ئەی بێ موداری

ئەی گەوهەر پاشی و ئەی دوڕ ئەفشانی
مرواری سازی و نقێم نیشانی

جە شەوقی ئانەن، منیش کەرد پەیدا
هەر جە عەشقی وێش شێتم کەرد شەیدا

بەی گشت شێوەوە بێ قەرانەنان
پەی نساری ئەو منەت بارەنان

هەر کەس جەی دنیا عاشق سادق بۆ
سەرباز وێنەی باز، دڵ موافق بۆ