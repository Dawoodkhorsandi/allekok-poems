شاعیر: کەمالی
کتێب: دیوانی کەمالی
سەرناو: تاوس

پیاوێکی زانا بۆ سەیران و گەشت
ڕۆژێ لە ڕۆژان ئەگەڕا لە دەشت

تاوسێکی دی جوان و دڵپەسەند
پەڕەکانی خۆی یەک یەک هەڵئەکەند

لە کاری تاوس زۆر سەری سوڕما
وتی ئەی تاوس تۆ بیت و خودا

پەڕەکانی تۆ نایاب و جوانن
بە نرخن لە لای خەڵکی گرانن

هێندە بەنرخە قورئان خوێنەکان
دایئەنێن لە ناو لاپەڕەی قورئان

خوا جوانی کردوویت مەکە ناشوکری
بە ڕاستی یەکجار نەفام و کەری

تاوس ئەمەی بیست بەر بووە گریان
وتی بێ عەقڵ و نەفام و نەزان

داو دانراوە بۆم لە هەموو لا
پەڕە جوانەکان لێم بوونە بەڵا

ڕاوکەران دائیم بۆ کوشتنی من
تیر بە دەستەوە لێم بوون بە دوژمن

ئەم جوانی و نرخە بۆ من بەڵایە
ئەمە کەی لوتفە قەهری خودایە