شاعیر: کەمالی
کتێب: دیوانی کەمالی
سەرناو: لە شاخ و کێوی دەرد و مەینەتا فەرهادی بێ حاڵم

لە شاخ و کێوی دەرد و مەینەتا فەرهادی بێ حاڵم
لە دەشت و چۆڵ و هەردەی وەحشەتا مەجنوونی عەوداڵم

لە باس و خواسی دنیا ناگەم و قەت ناوی کەس نابەم
لە عەیبی خەڵکی چاوپۆشی ئەکەم کوێر و کەڕ و لاڵم

خەت و مەت پەشمە لام چیمە لە دەرسی کاڵی نەحو و سەرف
خەریکی مەشقی عەشق و خوێندنی دەرسی خەت و خاڵم

لە حەفتا تێپەڕیم و وا ئەزانن پیر و داماوم
لەسایەی عەشقەوە وا تازە مەشغووڵی گڕوگاڵم

بە شوعلەی هەر چرایەک من وەکوو پەروانە ناسووتێم
بە شەوقی ڕووی نیگاری مەهجەبین سووتا پەڕ و باڵم

کەمالم بێ ئیتر بۆ چیمە ماڵ و زیو و زێڕ
لە سایەی خواوە خۆم خاوەن کەمالم گەرچی بێ ماڵم