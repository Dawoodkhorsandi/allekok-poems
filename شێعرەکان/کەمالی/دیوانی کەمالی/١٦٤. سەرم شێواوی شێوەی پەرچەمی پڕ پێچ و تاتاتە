شاعیر: کەمالی
کتێب: دیوانی کەمالی
سەرناو: سەرم شێواوی شێوەی پەرچەمی پڕ پێچ و تاتاتە

سەرم شێواوی شێوەی پەرچەمی پڕ پێچ و تاتاتە
حەواسم تەفرەقەی پێچ و خەمی زوڵفی چلیپاتە

وجوودم دائیمە مەحوی خەیاڵی تۆیە ڕۆژ و شەو
سەراپام هەر وەکوو ئاوێنە سەرسامی سەراپاتە

بەهاران بۆیە دائیم هەر تەوافی نێرگزە پیشەم
کە چونکە ئەو شەبیهی دیدەیی مەخموور و شەهلاتە

لە ناو باخا کە وەختێ سەرو ئەبینم بۆی ئەبەم سوجدە
بە بەرزی و سەرکەشی چونکە شەبیهی قەددی ڕەعناتە

بە یادی چاوی مەستی تۆیە ئەی شۆخی پەری پەیکەر
کەمالی وا هەمیشە نیشتەجێی گۆشەی خەراباتە