شاعیر: کەمالی
کتێب: دیوانی کەمالی
سەرناو: عەزیزم ساجید ئاوارە ئەمە نێزیکی دوو ساڵە
لەبارەی شێعر: بۆ «ساجید ئاوارە»

عەزیزم ساجید ئاوارە ئەمە نێزیکی دوو ساڵە
لە ئەحواڵی کەمالی بۆ چی تۆناپرسی بێحاڵە

لە ماڵا کەوتووە کوێرە، نەخۆشە زۆر دەمێکە ئەو
لەبەر دەرد و خەفەت ئێستاکە هەنگوینی بە دەم تاڵە

ئەڵێی پەرژینی گوڵزاری ئەدەب تێکچوو زەمانێکە
گوڵی تیادا نەما مەیدانی وازی چەند کوڕ و کاڵە

لەعەرسەی عیلم و ئادابا فڕاندی گۆی هونەر مەحوی
عەجایەب شاسوارێکە بە وێنەی ڕۆستەمی زاڵە

ئەبینی عەرسەکە شیرین سوارێکی نییە تێدا
بە تەنیا جێگە لۆقەی کەرسواری چەند کوڕ و کاڵە

وەکوو بیستوومە شاعیر پێی ئەڵێن خەڵکی بەیازەوان
لە لام وایە ئەمە فەرمایشی شێتێکی عەوداڵە