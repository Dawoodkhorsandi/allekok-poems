شاعیر: کەمالی
کتێب: دیوانی کەمالی
سەرناو: دەبێ قوڕ کەم بەسەردا خەڵکە وا دیسان نیگار ئەڕوا

دەبێ قوڕ کەم بەسەردا خەڵکە وا دیسان نیگار ئەڕوا
وەکوو بولبول بناڵم چاکە چونکە نەوبەهار ئەڕوا

زوبانی ڵاڵ بێ بۆچ وا زوو خورووسی سوبحەدەم خوێندی
شەوی وەسڵم بەسەرچوو مەوسمی بۆس و کەنار ئەڕوا

لە دێهاتی ئەبێ سووچی چ دیبێ یاری بێ ڕەحمم
کوتوپڕ واکە زوو بێزار بوو لێمان ڕوو بە شار ئەڕوا

بە پەیکانی موژەی پێکامی ئەو بێ ڕەحمە وای زانی
کە تیری ڕۆستەمە و بۆ دیدەنیی ئەسفەندیار ئەڕوا

ئەگەر مردی لە ساردی میهری دەهری دوون مەبە عاجز
زەواڵی دێ ئەمیش وەک بەفرەکەی پێرار و پار ئەڕوا

کەمالی بۆ نیساری مەقدەمی جانان تەماشاکە
کە ئەشعارم دوڕ و گەوهەر قەتار ئەندەر قەتار ئەڕوا