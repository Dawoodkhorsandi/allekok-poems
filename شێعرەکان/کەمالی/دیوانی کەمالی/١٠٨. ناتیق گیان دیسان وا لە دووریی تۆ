شاعیر: کەمالی
کتێب: دیوانی کەمالی
سەرناو: ناتیق گیان دیسان وا لە دووریی تۆ
لەبارەی شێعر: بۆ «ناطیق»ی شاعیر

ناتیق گیان دیسان وا لە دووریی تۆ
زامانی سەختم وا هاتۆتە سۆ

لە ڕۆژێکەوە ڕۆیشتووی لێرە
چاوم لێڵایی داهاتووە کوێرە

ئاخۆ تەوێڵە ئێستەش وەک جاران
نەشئە ئەبەخشێ بۆ مەیگوساران

ڕێی «گەڕیات»ی هەر ڕێڕەوەی بازە
مەنزڵگای جیلوەی شۆخی تەننازە

بە لافاوی خەم وای ڕووخاندووە
تۆمی خەفەتی لێرا چاندووە

ئاخو وەک پێشوو بەرزە دەماخان
هاتوچۆ ئەکەن بۆ کووچە و باخان

«مالیدەر» ئەوسا کە پڕ بوو لە گوڵ
وەکوو کار ئاسکە ئەیان کرد لێم سڵ

«چلانە» داری چل پەری ڕوو بوو
مەنزڵ و مەئوای بێچوە ئاهوو بوو

ئاخۆ ئێستەکەیش وا سەقادارە
مەنزڵ و مەئوای ئاهووی تەتارە

شەمام شەمامەی هەر زەرد و کاڵە
یا خود گەیشتووە شەمامە کاڵە

ڕجایە وەسفی خۆت بنووسە بۆم
ڕۆژ و شەو مەشغووڵ یاد و فیکری تۆم