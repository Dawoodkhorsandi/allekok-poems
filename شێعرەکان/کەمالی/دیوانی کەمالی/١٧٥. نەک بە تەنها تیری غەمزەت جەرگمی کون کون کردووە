شاعیر: کەمالی
کتێب: دیوانی کەمالی
سەرناو: نەک بە تەنها تیری غەمزەت جەرگمی کون کون کردووە

نەک بە تەنها تیری غەمزەت جەرگمی کون کون کردووە
تیغی ئەبرۆت جەرگ و دڵمی ئەنجن ئەنجن کردووە

با سەریشم دابنێم مومکین نییە دەست هەڵگرم
خوا منی بۆ ماچی ئەو لێوانە نەوسن کردووە

هیچ ئەسەر ناکا لە تۆ فەریاد و هاوارم یەقین
خوا دڵی تۆی یا لە پۆڵا یا لە ئاسن کردووە

دەرد و جەور و خەم هەمووی بۆ پیاوە، ئوستادی ئەزەل
دائیمە هەر خێر و خۆشی و شادی بۆ ژن کردووە

زەحمەتە ناکرێتەوە هەرگیز گرێی بەختم بەکەس
دەستی حەق ئەم ڕشتەیەی یەکسەر گرێچن کردووە

کەس لە جەمعی زیو و زێڕ خێری نەدیوە چاوەکەم
زۆر دەسی پاک و بەنوێژی پیس و چڵکن کردووە

یاری بێ ڕەحمم کەمالی دەردی دووری و جەوری خۆی
یەک کەڕەت وەقفی دڵی سەودازەدەی من کردووە