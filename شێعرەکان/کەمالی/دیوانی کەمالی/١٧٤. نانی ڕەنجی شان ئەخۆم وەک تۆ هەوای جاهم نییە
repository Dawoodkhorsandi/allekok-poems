شاعیر: کەمالی
کتێب: دیوانی کەمالی
سەرناو: نانی ڕەنجی شان ئەخۆم وەک تۆ هەوای جاهم نییە

نانی ڕەنجی شان ئەخۆم وەک تۆ هەوای جاهم نییە
ترسی عەزل و خۆف و بیمی حەزرەتی شاهم نییە

بۆ فەلەک ناکەم تەنەزوول چونکە زۆر دوون پەروەرە
ئیحتیاجی شەوقی ڕۆژ و پڕتەوی ماهم نییە

دەست درێژم گەه لە بەغدا گەه لە تارانا ئەژیم
حوڕڕ و ئازادم دەسی بەسراو و کووتاهم نییە

بەسمە من ئۆباڵی مەزڵوومان نەچێتە گەردنم
تاقەتی باری حوقووق و ئاگری ئاهم نییە

خۆ یەزید نیم تاکوو ببمە دوژمنی ئالی عەلی
شێت نەبووم تابی عەزابی زاتی ئەڵڵاهم نییە

من سەگی قاپی رسول الله و ئەولادی عەلیم
بەندەیی زارم خەیاڵی ڕوتبە و جاهم نییە