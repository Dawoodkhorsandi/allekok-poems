شاعیر: کەمالی
کتێب: دیوانی کەمالی
سەرناو: بەزمی دنیا سەیری هێندێ کونجی مەیخانەی ئەوێ

بەزمی دنیا سەیری هێندێ کونجی مەیخانەی ئەوێ
ساقی و جامی شەرابی ناب و پەیمانەی ئەوێ

وشکە سۆفیش بۆ حیسابی بەینی خوا و خۆی دائیمە
وا لە مزگەوتایە هەر تەزبیحی سەددانەی ئەوێ

هێندێ دەورێشە بەهای و هووی لە تەکیە و خانەقا
لوولک و تەپڵ و دەف و پرچ و خەنە و شانەی ئەوێ

هێندێ وەک مەجنوون لە پای هەردەی دوجەیلا شێت و وێڵ
هاودەمی وەحشی و ڕەفیقی شیت و دێوانەی ئەوێ

هێندێ خاوەندی دووسەد دێ و قەیسەری و باخە کەچی
هەر دڵی پڕ داخە تەخت و تاجی شاهانەی ئەوێ

هێندێ نانێک و قومێ دۆی بێ، ئەکا شوکری خودا
قانیعە و ڕازی، ژیانێکی هەژارانەی ئەوێ

عەینی هەر وەک سینەمایە بەزمی دنیا چاوەکەم
سەرسەری سەیری نەکەی بیری حەکیمانەی ئەوێ

کەم کەسێ پەیدا ئەبێ مەقسوودی خوایی و هیچی تر
سەیری هەرکەس من ئەکەم هەر دەرهەم و عانەی ئەوێ