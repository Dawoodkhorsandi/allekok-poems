شاعیر: کەمالی
کتێب: دیوانی کەمالی
سەرناو: دڵم شاباشی سەر ڕێی یارە گەر مەیلی گەڕانی بێ
لەبارەی شێعر: پێنج خشتەکی لەسەر شیعری «سالم»

دڵم شاباشی سەر ڕێی یارە گەر مەیلی گەڕانی بێ
سەرم دانا لە بەر پێی خوانەکەردە نەک زیانی بێ
ئەکەم گیانم سوپەر نەک بۆی بەڵایە ئاسمانی بێ
«هەموو شەو چاوەڕێم بەڵکوو بە مەخفی یاری جانی بێ
لە تاریکیی شەوا شوعلەی چرا موشکیل نیهانی بێ»

ئەزانی دڵ بریندارم بە غەمزەی چاوی فەتتانت
بەسە بێ شەرت و قەولی گیانی شیرینم بە قوربانت
بە هەققی پەرچەمی پڕ پێچ و ژاکاو و پەرێشانت
«چرای هەووەڵ شەوی قەبرم گڕەی دڵمە لە هیجرانت
بە سروەی بای ئەجەل شەمعی مورادم هەرکە فانی بێ»

شکەنجی پەرچەمی هەرچەند دڵی زارم ڕەها ناکا
بە مەحزی مەرحەمت خونچەی دەمی یەک دەفعە واناکا
هەموو جەور و جەفای لای چاکەیە یارم خەتا ناکا
«لە سەحرای مەحشەریشدا دڵبەرم تەرکی جەفا ناکا
فیدای ئەو شۆخە بێ ڕۆحم کە جەوری دوو جیهانی بێ»

لەگەڵ ئێمە لەبەر چی توندی ڕوو خۆشی لەگەڵ ئەغیار
لە هەق دوژمن ئەکەی لوتف و جەفاکرداری دەرهەق یار
عەزیزم تۆخوا لوتفێ لە دەرهەق عاشقی بیمار
«لیقا خواهیش ئەکەم دائیم کە بنوێنی بەڵام ناچار
ڕەزام جوابێ لە حەرفت بشنەوم با لن ترانی بێ»

بە ڕەنگی زەردی بێ شەوقی پەرێشان حاڵی دڵ لەت لەت
بە لێوی وشکی بێ ئاوی شەهیدی دووری و فیرقەت
بە ئاه و ناڵە و شینی جگەر سووتاوی پڕ مەینەت
«بە شێوەی چەنبەری قەددی خەمیدەی پیری بێ تاقەت
ئەبێ فکرێ بکا یار گەر غورووری نەوجوانی بێ»

موسەوویر هەرچی هەن گەر بێن لە بەلجیکا و لە ڕۆماوە
لە چین و ڕووسیە و ئولکەی هەموو ئەقتاری دنیاوە
مەحاڵە شکڵی ئەو ناکەن سەرم لەم کارە سوڕماوە
«بە جوز مانی موسەوویر تاقی ئەبرۆی تۆی نەکێشاوە
کە مانی نەقشی کێشابێ ئەبێ هەروا کەمانی بێ»

دڵم دەردت بە دەرمان گەر نەزانێ با لەتوپەت بێ
هەمیشە یاخوا دووچاری ڕەنج و دەرد و مەینەت بێ
لە ڕێگەی عەشقدا تووشی جەفا و دەرد و مەشەققەت بێ
«وەفا داخی نەکا گەر دڵ بە گوێزان چاکە لەت لەت بێ
زوبانی پێوەدا عەقرەب کەسێ میهری زوبانی بێ»

لە کاتی مردنا نایە دەمم دەم یاری بێ دینم
بە ئیعجازی مەسیحا هات و تازەی کردەوە ژینم
لە سایە ماچی لێوی سەد شوکور دەم پڕ لە هەنگوینم
«ڕەوانی کۆهکەن با تازەکا تەقریری شیرینم
بە شیرینی دەمی نابێ شەکەر با ئەسفەهانی بێ»

کەمالی سەیری کە چەندە پەشێو و زویر و بەدحاڵم
جگەر سووتاو و دڵ داماو و سەوداکار و عەوداڵم
بە خوێنم ڕەنگ ئەکا وا دەست و پەنجەی یاری چاوکاڵم
«برینی باتینی کوشتمی خەمۆشی تابەکەی سالم
نیهانی بەسیەتی خوێنم خەنەی پەنجەی فڵانی بێ»

هەموو شەو چاوەڕێم بەڵکم بە مەخفی یاری جانی بێ
لە تاریکیی شەوا شوعلەی چرا موشکیل نیهانی بێ

چرای ئەووەڵ شەوی قەبرم گڕەی دڵمە لە هیجرانت
بە سروەی بای ئەجەل شەمعی حەیاتم هەر کە فانی بێ

لە سەحرای مەحشەریشا یاری من تەرکی ستەم ناکا
فیدای ئەو شۆخە بێ ڕۆحم کە جەوری دوو جیهانی بێ

لیقا خواهیش دەکەم دایم کە بنوێنێ وەلێ ناچار
ڕەزام حەرفێ لە جوابت بشنەوم گەر لن ترانی بێ

بە شێوەی چەنبەریی قەددی خەمیدەی پیری بێتاقەت
دەبێ فیکرێ بکا یار ئەر غورووری نەوجەوانی بێ

بەجوز مانی، موسەوویر قەوسی ئەبرۆی وی نەکێشاوە
کە مانی نەقشی کێشا بێ دەبێ هەروا کەمانی بێ

وەفا داغی نەکا گەر دڵ بە کزلک چاکە دوولەت بێ
زوبانی پێوەدا عەقرەب کەسێ سیدقی زوبانی بێ

ڕەوانی کۆهکەن با تازە کا تەقریری شیرینم
بە شیرینیی لەبت ناگا شەکەر با ئیسفەهانی بێ

خەمۆشی بەسیەتی سالم برینی باتینی کوشتمی
نیهانی تا بە کەی خوێنم حەنای پەنجەی فڵانی بێ

«سالم»