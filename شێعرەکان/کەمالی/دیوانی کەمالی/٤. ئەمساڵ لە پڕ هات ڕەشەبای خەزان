شاعیر: کەمالی
کتێب: دیوانی کەمالی
سەرناو: ئەمساڵ لە پڕ هات ڕەشەبای خەزان
لەبارەی شێعر: شینی شێخ مەحموودی حەفید

ئەمساڵ لە پڕ هات ڕەشەبای خەزان
لە بەدبەختیی من

هەڵیکەند ڕیشە گوڵی کوردستان
لە بێخ و لە بن

***

کام گوڵ ئەو گوڵەی ئەحمەدی کاکی
قوتبی ڕەببانی

ناشتی و ئاوی دا بە دەستی پاکی
بۆ کامەرانی

***

سەربەست بوو دلێر ڕەشید و لاوچاک
واریع و بە دین

شێخ مەحموود یەعنی حەفید زادەی پاک
ئەولادی حسین

***

مەشهووری عالەم خۆش خولق و خۆش ڕوو
بێ کیبر و عینوان

بە جۆرێ هەڵکەوت مانەندی نەبوو
لەسەر ڕووی جیهان

***

سوپا شکێن بوو خاوەنی حەشەم
ئازا و قارەمان

لە ڕۆژی جەژنا مانەندی ڕۆستەم
لە جەرگەی مەیدان

***

یا شێخ کۆچت کرد ئەمما وەکوو تۆ
مەردی هونەروەر

کوانێ کە بێت و بڵێ من ئەمڕۆ
ئازام و سەروەر

***

داخت بە جەرگی هەموو کوردا نا
کاتێ کۆچت کرد

شین و واوەیلا بە جارێ هەڵسا
لە ناو گەلی کورد

***

یا شێخ تەشریفت برد تۆ بۆ جەننەت
بە شادمانی

ئێمە ماینەوە بۆ دەرد و مەینەت
لە دونیای فانی

***

تەئریخی ساڵی وەفاتت لە دڵ
کە پرسیم من زوو

وتی: بنووسە ئەی پیری عاقڵ
غەرقی ڕەحمەت بوو