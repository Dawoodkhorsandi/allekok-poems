شاعیر: کەمالی
کتێب: دیوانی کەمالی
سەرناو: کاتێ وەنەوشە و گوڵ و ڕێحانە بۆ ئەکەم

کاتێ وەنەوشە و گوڵ و ڕێحانە بۆ ئەکەم
هەر یادی خاڵ و پەرچەم و ڕوخساری تۆ ئەکەم

هەروەک گوڵەبەڕۆژە هەمیشە عەزیزەکەم
ڕووم وا لەڕێی قەڵادزە و یادی تۆ ئەکەم

چەشنی دەرەختی گەندەڵ و پیرم ئەگەرچی من
هەروەک نەمامی تازە بە یادت چرۆ ئەکەم

ڕۆیشتی هەردوو چاو و دڵم کەوتنە شوێنی تۆ
بێ چاو و بێ دڵ ئێستاکە هەر هاتوچۆ ئەکەم

خۆ ناوی تۆیە وێردی زمانم کەچی ئەڵێن
فەرمووتە گوایە موخلیسی تۆ نیم درۆ ئەکەم!