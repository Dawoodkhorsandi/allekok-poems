شاعیر: کەمالی
کتێب: دیوانی کەمالی
سەرناو: لە جوانی و دلبەریدا هەر وەکوو تۆ ئێستە مومتازی

لە جوانی و دلبەریدا هەر وەکوو تۆ ئێستە مومتازی
منیش مەشهووری ئافاقم بە عەشقی نووکتەپەردازی

بە هەڵوەستان و ئاوڕدانەوە و سڵ کردنا گیانە
موحەققەق بوو لە لام کار ئاسکەکەی سەحرایی - پیبازی

سەری من چاترە بە خوا لە فوتبۆڵ بیدەرە بەر شەق
هەتاکوو بۆم ببێتە باعیسی فەخر و سەر ئەفرازی

سەرم خۆ بەردە بازی پێتە دڵ لای خۆتە هەر گیانە
کەمالی بۆ ئەوەی بیکا لە ڕێتا مەشقی گیانبازی

بە ئیما یەک کەڕەت تاڵانی ئەقڵ و سەبر و هۆشی کرد
سەرم سوڕما لە سیحری دیدەیی مەستی فسوون سازی

ئەگەر بۆ بەندە دەس دا قاپیەوانی دەرکەکەت قوربان
بە چاوی تۆ قەسەم نایدەم بە سەد تەختی مەلیک غازی

سەلیس و نوکتە بازی تۆ کەمالی شاهیدن ئەمڕۆ
کە شاگردی هونەرمەندی جەنابی شێخی شیرازی