شاعیر: کەمالی
کتێب: دیوانی کەمالی
سەرناو: بە نیشتەر هەڵدڕی دڵ گەر هەمیشە یادی تۆ ناکا

بە نیشتەر هەڵدڕی دڵ گەر هەمیشە یادی تۆ ناکا
وەکوو تووتی بەرامبەر ئاوێنەی ڕووت گفتوگۆ ناکا

بە ساردی مەیلی دولبەر یەک کەڕەت سووتا ڕەگ و ڕیشەی
نەمامی ئارەزووی عاشق هەتا مردن چرۆ ناکا

ئەوەندە نەگبەتم گەر بێ و بگاتە دامەنی دەستم
وەکوو فێ دار ئەبێ ئیفلیج و لەرزەی دێتێ گۆ ناکا

ئەوەی نەشئەی لە بۆنی زولفی تۆ وەرگرتبێ گیانە
ئیتر شەوبۆ و وەنەوشە و سونبول و ڕێحانە بۆ ناکا

بە ڕاستی واریعە زاهید هەتا حەز کەی تەماشا کە
بەڵام وەختێ کە بێتە باسی پارە پف لە دۆ ناکا

ئەوەندە شێتە سۆفی ڕوو ئەکاتە تاقی خشت و گڵ
کەچی وەک من کەمالی ڕوو لە میحرابی برۆ ناکا