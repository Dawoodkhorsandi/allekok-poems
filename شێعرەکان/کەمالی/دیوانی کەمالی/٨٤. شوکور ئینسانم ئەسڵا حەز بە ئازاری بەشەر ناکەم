شاعیر: کەمالی
کتێب: دیوانی کەمالی
سەرناو: شوکور ئینسانم ئەسڵا حەز بە ئازاری بەشەر ناکەم

شوکور ئینسانم ئەسڵا حەز بە ئازاری بەشەر ناکەم
زەرەر نادەم لە کەس خۆم تووشی فیتنە و دەردیسەر ناکەم

لە توانامایە دائیم هاودەمی دێو و شەیاتین بم
بەڵام مومکین نییە ساتێ ڕفێقی پیاوی کەر ناکەم

گەلێ دوورن بڵندیی هیممەت و کۆکردنەوەی پارە
قەلەندەر مەشرەبم من جەمعی خاشاک و شەرەر ناکەم

فەلەک گەر بێ و بکا شاباشی من ئەستێرەکانی خۆی
تەنەزوول بۆ تەماشای شەوقی خورشید و قەمەر ناکەم

قەناعەت پەروەرم بە خوا تەمەعکاریم لە لا کوفرە
دەنی نیم مەدحی خەڵکی بۆ دەسندە و زیو و زەڕ ناکەم

موتەووەل بوو کەمالی باسی زوڵف و پەرچەمی دلبەر
لە پێچ و تابی پەرچەمیا حیکایەت موختەسەر ناکەم