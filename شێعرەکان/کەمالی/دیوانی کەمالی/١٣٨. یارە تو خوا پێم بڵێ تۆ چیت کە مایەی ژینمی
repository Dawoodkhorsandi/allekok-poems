شاعیر: کەمالی
کتێب: دیوانی کەمالی
سەرناو: یارە تو خوا پێم بڵێ تۆ چیت کە مایەی ژینمی

یارە تو خوا پێم بڵێ تۆ چیت کە مایەی ژینمی
باعیسی هێزی هەناو و لاشەکەی بێ تینمی

تۆ نەبی هیچ کەس منی ناوێ چ بێگانە چ خوێش
جا کە وا بێ تۆ کەسوکار و برای شیرینمی

سەد هەزار عەیبم هەبێ تۆ دای ئەپۆشیت یەک کەڕەت
باعیسی سەربەرزی و سەرمایەیی تەمکینمی

تۆم ببێ ئەچمە حەج و هێند خێر ئەکەم بچمە بەهەشت
ڕابەری دڵسۆزی ڕێگەی ڕاستی دنیا و دینمی

گەر نەخۆش بم ئەمبەیە لەندەن تەداویم زوو ئەکەی
مەڵحەم و دەرمانی زامی جەرگەکەی خەمگینمی

تۆم نەبێ چۆن یار لە ماڵ بۆم دێتە دەر بێ ترس و خۆف
تۆی کە مەحبووبەی عەزیز و یارەکەی دێرینمی