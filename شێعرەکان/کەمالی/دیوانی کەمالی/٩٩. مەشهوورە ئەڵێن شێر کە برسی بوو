شاعیر: کەمالی
کتێب: دیوانی کەمالی
سەرناو: مەشهوورە ئەڵێن شێر کە برسی بوو
لەبارەی شێعر: ئامۆژگاری بۆ لاوەکان

مەشهوورە ئەڵێن شێر کە برسی بوو
لە بێشەکەی خۆی یەتە دەرێ زوو

ئەگەڕێ بە تاو لە دەشت و سارا
هەتا نێچیرێ زوو بکات پەیدا

کە نێچیری دی خوێنی ئەمژێ
تێکی ئەشکێنێ ئازا ئەیکوژێ

تێری لێ ئەخوا و ئەگەڕێتەوە
لە پاش ئەو ڕێوی ئەسووڕێتەوە

ئەدۆزێتەوە زوو پاشماوەی شێر
تێری لێ ئەخوا جا ڕێوی بێ خێر

هەندێ مەرد هەیە هەروەکوو شێرن
نەبەز و گەورە و ئازا و دلێرن

زۆر کۆشش ئەکەن هەتاکوو ئەمرن
منەتی باوکی خۆشیان هەڵناگرن

پەیدا ئەکەن و تێری لێ ئەخۆن
پاشماوەکەیان جێ دێڵن ئەڕۆن

لە پاش ماوەیەک ئینسانی تەمەڵ
تێر ئەبێ هەروەک مام ڕێویی دەغەڵ

پاش ماوە مەخۆ وەک ڕێوی کاکە
شێر بە پاشماوەی تۆ بخۆن چاکە