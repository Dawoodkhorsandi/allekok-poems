شاعیر: کەمالی
کتێب: دیوانی کەمالی
سەرناو: تۆ تەماشا کاکە هەنگامی خەزان

تۆ تەماشا کاکە هەنگامی خەزان
بە وەیشوومەی بای پێشڕەوی زستان

گەڵای درەختی تازە و سەوز تەڕ
شەوبۆ، ڕێحانە و وەنەوشە و شەستپەڕ

زەرد ئەبن ئەڕزێن گشت هەڵئەوەرن
بەرگەی وەیشوومەی بای زستان ناگرن

بەڵام یارەکەی نازەنینی من
پەرچەم ڕێحانە و گوڵ جەبینی من

بەهار و پاییز هاوین و زستان
بە هەر جوار کاتی تەڕ و تازە و جوان

چونکە پێی ئەوان لە ناو گڵدایە
پێی یارم لە ناو جەرگ و دڵدایە

بە تینی دڵەی پڕگڕە و شەرەر
لە سەرمای زستان نابینێ زەرەر