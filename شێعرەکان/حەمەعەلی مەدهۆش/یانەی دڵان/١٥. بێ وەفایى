شاعیر: حەمەعەلی مەدهۆش
کتێب: یانەی دڵان
سەرناو: بێ وەفایى
لەبارەی شێعر: ١٩٤٢حەمەعەلی مەدهۆش، یانەی دڵان (شیعر)، چاپی سێیەم - ٢٠٠٦

ڕۆژێ واڕێکەوت کە ڕێگەم کەوتە ماڵى یارەکەم
دیم کە وەستاوە بەتەنیا نەونەمامى گوڵ بەدەم
پێکەنیم ، پێم وت: دەمێکە چاوەڕێى ئەم فرسەتەم
ئێستە تەنیاى ، جارێ وا دەس پێشکەرى ماچت ئەکەم
تاوێکیش لات ڕابوێرم ، جا بەرۆکت بەرئەدەم

پێکەنى ، فەرمووى: ئەزانى گوایە من چیم لێت ئەوێ 
گەر هەلێکى وا بەساڵى جارێ بۆمان هەڵکەوێ
تۆزێ ڕابوێرین بە خۆشى ئاسمان پێى نانەوێ
ماچ و دەس بازى لەگەڵ یار هەر ئەبێ پرسى نەوێ 
دەستى وا کردە ملم لێوى نزیک لێوم کەوێ

کاتێ زانیم چۆن ئەویش سووتاوە ، وەک من بەو گڕە
پەردەیى شەرمى دڕیوە ئەو دڵەى هێندە پڕە
جۆششى عەشقم هوجوومى کردە سەر دڵ لەو گوڕە
وا بە سنگى خۆمەوە نا سنگ و ئەو مەمکە خڕە
مەست و بێ هۆش بووین لەبەینمانا نەما چرپەو قڕە

جارێ تا هێزم هەبوو بەو شەوقەوە تێر تێر گوشیم 
دوایى سەیرم کرد کە ڕەنگى ڕووى پەڕیوە ، تێ گەییم
ناڕەوا بوو هێندە ئازارى بدەم ، زوو پێکەنیم
بۆئەوەى دڵگیر نەبێ لەم ئەزیەتە ، کاتێ کەدیم
ئەو لەمن زیاتر گوشیومى ، سەیرە ئەو هێزى بڕیم

پاش ئەوەى ڕامان بوارد بەینێ بە یارى دوو بە دوو
شێوەیەکى بەزمى دڵدارى لە ناوا هات و چوو
ئاخى هەڵکێشا ، لەپڕ فرمێسکى گەرمى کەوتە ڕوو
پێى ووتم دڵدارى ژینى بێ سەرەنجامن هەموو
زۆر ئەترسم ئێمە لێک ببڕێین نەگەینە ئارەزوو

ئێستەش ئەیبینم کە ئەو عەهدەى لەبیر بردۆتەوە
ئەو گڕەى بۆ من لە دڵیا بوو هەمووى نیشتۆتەوە
وەک نە باى دیبێ و نەباران ، گشتى هەر بیر چۆتەوە
خۆى لە من لاداوە ، بۆ بێگانە ڕووى کردۆتەوە
کاکە (مەدهۆش) تۆش بناڵێنە بەدەردى خۆتەوە ١

١. ئەم پارچە شیعرە لە گۆڤارى (گەلاوێژ)دا بڵاو کراوەتەوە. هەوێنى ئەم پارچە شیعرە ئەو گۆرانیە فۆلکلۆرییەیە کە ئەڵێ ((دوێنێ یارم بووى ئێستا نامناسى. )) لە کۆمەڵەى (شیرین)یشدا بڵاوکراوەتەوە.