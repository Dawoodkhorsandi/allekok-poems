شاعیر: قانع
کتێب: گوڵاڵەی مەریوان
سەرناو: ستایشی مەریوان
لەبارەی شێعر: نووسین و ئامادەکردن: کەماڵ ڕەحمانی - دیوانی قانع، هۆنراوەی: شێخ محەممەد کابولی، کۆکردنەوەی: بورهان قانع، کەڕەتی چاپ: هەشتەم ١٣٩٣ انتشارات پانیذ، لاپەڕە ١٢.

ئەم خاکی مەریوانە وەکوو جەننەتی خەزرا
پڕیە لە مەلەک، یەعنی خەجێ و فاتم و عوزرا

ئەم خاکی مەریوانە وەکوو خولدی بەرینە
ئەم خاکی مەریوانە وەکوو عەرشی موعەللا

ئەم خاکی مەریوانە، برا کانی سەفایە
ئەم خاکی مەریوانە وەکوو زروەیی ئەعلا

ئاو سارد و هەوا سووک و فەرەح‌بەخش و عەتردار
بۆ خوشترە دڕکی، لە دوو سەد نەرگسی شەهلا

پیاوانی هەموو ژیر و ژنانی هەموو ئاقڵ
پیرانی هەموو ڕەند و مناڵی هەموو دانا

مەستانە سیفەت سەف ئەبەسن گەورە کچانی
زیبەندەترن کاکە لە سەد تاوسی زیبا

یاخود بە مەسەل کەبکی دەری [١] جیلوەفرۆشن
بێ‌باک لە هەر تانە، وەکوو دایکی مەسیحا

گوڵزارە هەموو دەشت و دەر و شەربەتە ئاوی
گۆیا تۆ ئەڵێی زەمزەمە؛ یا کەوسەری ئەعلا

کانی کەرەم و مەخزەنی ئەسراری سەداقەت
یا وەک سەدەفی پڕ لە دوڕ و دانەیی یەکتا

بۆ زامی خەفەت مەرهەمە سەیرانی مەریوان
پڕیە لە وەتەنخواهـ، وەکوو قانعی دانا

١. کەبکی دەری: زڕەکەو، ژەرژەزڕێ، کەودەری، کەوەزڕی. [فەرهەنگی کاوە]