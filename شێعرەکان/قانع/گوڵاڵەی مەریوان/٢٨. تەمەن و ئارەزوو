شاعیر: قانع
کتێب: گوڵاڵەی مەریوان
سەرناو: تەمەن و ئارەزوو

عومرەکەم باریک و کورتە، ئارەزووم پان و درێژ
فیکرەکەم فیکری ئەدیبە و سوورەتیشم گێژ و وێژ

ئاوی لافاوی خەیاڵم، هێندە ساف و ڕۆشنە
ئاویاری خۆی ئەکا، بێ فەرقە لای هەوراز و لێژ

بێ تەماشا کە لە کوردا، دائەپۆشێ شیعری من
پژدەر و گۆران و سۆران، جافەتی و شیروان و گێژ

گەر لە نوکتەی خامەکەم دیقەت بکەی، ئیقرار ئەکەی
سەر بە سەر یاقووتی سوورە و شەوچراغی شوعلەڕێژ

شەخس وەختی عالمە، عالم بە هەر ئەشیا ببێ
بێ سەواد وا تێ ئەگا، زانین هەموو دەسنوێژە و نوێژ

قانعا مونکیر ئەگەر فیکری کولی ئامادە کا
بێنە دەر تێغی زمانت هەر وەکوو شمشێری تیژ