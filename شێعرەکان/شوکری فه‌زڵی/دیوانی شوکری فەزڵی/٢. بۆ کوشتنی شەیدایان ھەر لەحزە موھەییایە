شاعیر: شوکری فه‌زڵی
کتێب: دیوانی شوکری فەزڵی
سەرناو: بۆ کوشتنی شەیدایان ھەر لەحزە موھەییایە
لەبارەی شێعر: نووسین: کەماڵ ڕەحمانی

بۆ کوشتنی شەیدایان ھەر لەحزە موھەییایە
ئەی دڵ حەزەری لێ کە، بێ خەوف و موحابایە

وا مەستە ئەڵێن چاوی، بیبینە چ ھۆشیارە
بۆ سەیدی دڵی عاشق تیری لە کەماندایە

نەفعی چییە ئەم ڕۆحە ھەر لەحزە ئەگەر نەیکەم
قوربانی قەد و باڵای ئەو دولبەرە ڕەعنایە

باعیس بە فیراقی یار ھەر تەعنەیی ئەغیارە
کوێر بن ھەموو مەحرووم بن لەو بەزم و تەماشایە

نەزم و غەزەلی ھەممی، شایستەیی تەحسینە
مەوزوون و تەڕ و شیرین، دڵجۆ وو دڵ ئارایە