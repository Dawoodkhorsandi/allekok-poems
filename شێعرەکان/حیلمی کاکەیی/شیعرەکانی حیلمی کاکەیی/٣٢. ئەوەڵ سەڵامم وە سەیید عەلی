شاعیر: حیلمی کاکەیی
کتێب: شیعرەکانی حیلمی کاکەیی
سەرناو: ئەوەڵ سەڵامم وە سەیید عەلی
لەبارەی شێعر: بۆ سەیید عەلی نەغە لە کەرکووک

ئەوەڵ سەڵامم وە سەیید عەلی
مورشید موخلیس جە عالەم بەری

دووەمین سەڵامم وەبرای سەی مەجید
جە دیوان هەق مەبۆ ڕوو سفید

سێهەم سەڵامم وە سەیید فایق
عاقڵ و غەیوور وە مەجلیس لایق

چوارەم سەڵامم وە سەیید تەوفیق
بە ڕەنج ڕەسام داخڵ وە تەریق

پەنجەم سەڵامم وە سەیید حەسەن
ئەولاد سافی پۆش غایەت دڵ پەسەن

شەشەم سەڵامم بۆ وە سەیید بەیرام
نیگەهدارش بۆ حەیی لایەنام

هەفتەم سەڵامم بۆ وە سەیید زەینەڵ
دایم حازرەن پەی جەنگ و جەدەڵ

هەشتەم سەڵامم وە تاها سلێمان
ئەمسالش کەمەن جە ڕووی ئەی جیهان

سەڵام بیاونە وەسەی خودا بەخش
سادیقەلقەولەن وەبێ غەل و غەش

سەڵام بیاونە وە سەیید بورهان
مەحبووس و ئەسیر گیروەردەی زیندان

بییەن وە ڕەمماڵ پەی فیرقەی ژەنان
مەحروومەن جە بەزم مەجلیس یاران

سەڵام بیاونە وە عەلی ڕەشید
ئەرکان یاری گرتەنش تەجدید

سەڵام بیاونە وە کوڕەی شەهاب
تازە خەوەردار بێدار بی جە خاب

سەڵام بیاونە وە تەوفیق حەیدەر
پەی ئاداب دین خوڵاسەی ئەتهەر

سڵام بیاونە وە مەجید چاوش
مەرد فامدارەن خاسەن حەساوش

سڵام بیاونە وە مامۆ شوکر
شوفێر دەوران غافڵ جە زیکر

سڵام بیاونە وە سەی محێ دین
داخڵ بی وەشەرت ئەرکان موبین

سڵام بیاونە وە مام مستەفا
پەی جیفەی دونیا هەر هان چە جەفا

گرفتار وە دەست قەڕن بێ وەفا
عەزابش فرەن نەدارۆ سەفا

سەڵام بۆ وە نەزد فرزەند عارف
ئەحمەد و مەحموود مەرد تەعاروف

سەڵامم هەنەن وە عەبدەی بەقاڵ
نیگەهدارش بۆ حی ذوالجلال

سڵامم هەنەن وە ئەبوو غازی
خودا تەعالا لێش ببۆ ڕازی

عەلی موحەممەد نەسڵ چۆبان نام
سەڵامم هەنەن هەزاران سەڵام

سەڵام بۆ وەنەزد فیکرەت ئەفەندی
مامور البرید چون کەللەی قەندی

سەڵام بۆ وەنەزد موحەممەد قەرداش
زەحمەت چەنیمان ببۆ وە یۆڵداش

سەڵامم هەنەن وە عەلە و نەجاڕ
سالم و سکووت مەرد وەفادار

سەڵام بۆ وەگشت یاران کەرکووک
لە ئافرەت و پیاو گەورە تا بچووک

سەردار یاران زات خان ئەحمەد
باقی وە یاران یا عەلی مەدەد

حاضر المجلس خیر الخلف نام
سەڵامش هەنەن وە گشت خاس و عام

وەهیممەت لوتف شای خاوەندکاران
یاران یەک وجوود چون جار جاران