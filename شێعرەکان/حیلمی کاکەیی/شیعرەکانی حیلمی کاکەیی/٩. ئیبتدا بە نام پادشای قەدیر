شاعیر: حیلمی کاکەیی
کتێب: شیعرەکانی حیلمی کاکەیی
سەرناو: ئیبتدا بە نام پادشای قەدیر
لەبارەی شێعر: نامە بۆ فەقێ حەمە حەیدەر

ئیبتدا بە نام پادشای قەدیر
خالق المخلوق سوڵتان سریر

سەلامم هەنەن برای بێ نەزیر
نیگەهدارت بۆ سەی ئەحمەدەل میر

چە قەریەی زەنقڕ واتم وە تەقریر
عەرزم کەرد وەنەت چوار قسناق شەعیر

قەوڵت دا تەمام وە بەندەی فەقیر
قەوڵی جۆ وە جۆ نەدارۆ تەوفیر

منیش وا کیانام سەی عەباس چۆ سەوز
وە قەوڵ حەقیقەت شەرت ڕاگەی - - ز

گێڵا وەدەما وەبۆشو بەتاڵ
واتش دەنگ نەکەرد ئوستای پڕ کەماڵ

منیش سکووت بیم عاجز و مەحزوون
ئەمرش وەی تەورەن قەیووم بێچوون

مەڵڵا موستەحەق مەعاش ڕاتبە
قەتحەن ناکەم لێت هیچ مەعاتەبە

پەروانەی شەعیر حونطە میهمانم
پاقلە و زوڕات نیشتەن وە شانم

حەیی و حووی مەکەم هیچ نمەزانم
فڕ و فێڵ جیهان ها لە گیرفانم

نحن قسمنا کەم کەردەن نانم
نەمەندەن تاقەت تاب و توانم

سەد حەیف زایە بی واتەی بەیانم
یار نییەن وە تەنگ زاری و گریانم

ئەر زات موتڵەق نەکۆ دەرمانم
ساڕێژ نمەبۆ کۆنە زامانم

برای خۆش ڕەونەق فەردم شەعیرەن
قەرار ئەی وەختە بەوللبەعیرەن

حاکم و نواب گشت بێ زەمیرەن
فیرقەی ئەهل هەق یەکسەر یەخسیرەن