شاعیر: مستەفا بەگی کوردی
کتێب: دیوانی کوردی
سەرناو: عەزیزم من ئەسیری قامەتی نەوتوول نەمامێکم

عەزیزم! من ئەسیری قامەتی نەوتوول نەمامێکم
غوڵامی زولف و ئەگریجە و غوڵامانەی غوڵامێکم

گرفتاری کەمەندی مەهوەشێکم تفڵ و بێ ڕەحمە
هیلاکی ناز و عیشوەی نیم نیگای ئاهوو خەڕامێکم

جگەر خوێنین و چاو ئەسرین و خوێن خوار و دڵەفگارم
خەریک و وێڵ و وەحشی مەهوەشی شیرین کەلامێکم

هەموو عومرم بە زایع چوو لە ڕێگای عیشقدا چونکە
گرفتار و ئەسیری داوی عیشقی تفڵ و خامێکم

ڕەواجی سککەیی ساحیبقڕانی مڵک و میللەت بووم
ئەمێستا وێڵ و سەرگەردانی گەرداوی عەوامێکم

شەهی ئیقلیمی عیشقم، پیری ڕەندانی خەراباتم
ئەگەرچی زاهیرەن تفڵ و نەزان و ئەبلە فامێکم

ئومێدی وەسڵ و دیداری نەما هیجری ئەمێستاکە 
هەمیشە ئینتزاری نامەو و پەیک و کەلامێکم