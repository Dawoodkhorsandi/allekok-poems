شاعیر: مستەفا بەگی کوردی
کتێب: دیوانی کوردی
سەرناو: رەفیقی کونجی میحنەت عاجزن هەر شەو لە ناڵینم

ڕەفیقی کونجی میحنەت عاجزن هەر شەو لە ناڵینم
گورێزانن لەبەر لێشاوی مەوجی بەحری ئەسرینم

ئەگەرچی ڕۆژ و شەو مەشغووڵی نەغمەی موتریبم ئەمما
لە خەم خاڵی نییە ساتێ دڵەی مەحزوون و خەمگینم

تەبیب دێنێ دەوای دەردم بکا، خۆ من زەدەی دووریم
بە بێ داڕوویی وەسڵی، نابێ هیچ ئارام و تەسکینم

ئەگەر مومکین نەبوو وەسڵم، کە من مردم وەسییەت بێ
لە باتی قەوم و خێشانم لە سەر مەیتم بکا شینم

شەهیدی عیشقم و مەمشۆن و کفنم بۆ مەکەن یاران
گەواهی حەشرە بۆ دەعوای شەهادەت بەرگی خوێنینم

بە پەردەی زاهیری گەر بێ سەدای ئەو عاشقی یارم
ئیتر حاجەت نییە بێنن مەلا بۆ وەعز و تەڵقینم

عەبەس کوردی مەلائیک دێن دەپرسن مەزهەب و دینت
کە قادر خۆی دەزانێ من لە سەر کام مەزهەب و دینم