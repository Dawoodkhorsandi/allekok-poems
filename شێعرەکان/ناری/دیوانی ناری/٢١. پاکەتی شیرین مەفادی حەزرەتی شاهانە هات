شاعیر: ناری
کتێب: دیوانی ناری
سەرناو: پاکەتی شیرین مەفادی حەزرەتی شاهانە هات
لەبارەی شێعر: بۆ شێخانی تەوێڵە و بیارەیە

پاکەتی شیرین مەفادی حەزرەتی شاهانە هات
هەروەکوو تووتی بە کۆڵێ قەندەوە مەردانە هات

بۆ موبارەکبایی ئەم عەیش و سروور و عیشرەتە
تایەفەی ئاغا و بەگلەر، عەشرەت و بێگانە هات

جەمعی دەروێش و مەلا و سۆفی لەگەڵ ئەهلی تەریق
ساقی و مەینۆش و مەست و مورشیدی مەیخانە هات

دەف زەن و شمشاڵژەن و سەرپاکی دەنگخۆشی وڵات
شێت و سەرعی گێژ و غافڵ، عاقل و فەرزانە هات

سەر بە پرچ و دەس بە زەرگ و مل بە ڕەشمار و بەڵێ
سەف بە سەف دەم پڕ لە ئاگر، تاقمی دێوانە هات

پرچی دەروێش و چرا تێکەڵ بە یەک بوو، بوو بە شەو
نوور و زوڵمەت هاتە پێش و بۆ سەما پەروانە هات

بەرخ و مێ، هێهێی بەران و کاوڕ و شەک بێ حیساب
قەند بە خەروار و خەرار و دووبەرەی پڕ شانە هات

سەد ژن و سەد پیرەژن، دووسەد کچی نەرم و نیان
سەد مناڵی بێکەس و کەسداری دوو ساڵانە هات

سەد لە جوو، یەک سەد لە تەرسا، سەد لە ڕەهبانی مەجووس
سەد لە گەورەی بتپەرست و سادە ڕوومەستانە هات

سەد قتوو ئەنواعی عەتری، سەد لە شووشەی پڕ گوڵاو
سەد چەپک خونچە و وەنەوشە و نێرگس و ڕێحانە هات

موفتی بۆ فتوا بەنەی، قازی لە بۆ تەحلیلی مەی
سەد مودەڕڕیس بۆ ئیباحەی بەزمی ئەم مەیدانە هات

بوو بە ڕۆژی جەژن و شادی، وەک جلووسی پادشا
هاتی ناری بوو لە سایەی تۆ، کە وا ئازانە هات