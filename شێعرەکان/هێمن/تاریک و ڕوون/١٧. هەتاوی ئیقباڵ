شاعیر: هێمن
کتێب: تاریک و ڕوون
سەرناو: هەتاوی ئیقباڵ

ڕۆیی خەم هاتەوە هەنگامی سروور
جێژنەیە بەزمە زەماوەندە سوور

تیشکی زێڕینی هەتاوی ئیقباڵ
لە کولاوکەی گەلی کورد هاتەوە ژوور

کوانێ؟ لەکوێیە؟ ببینێ بەزمم
بدڕێ دوژمنی خوێڕی مەغروور

سەربەخۆ بووین و لەژێر باری خەم
هاتە دەر میللەتی ئازاد و جەسوور

هەڵکراوە لە وڵاتی ئێمە
پەرچەمی بەرزی سپی و سەوز و سوور

خومی شێواوە، پەرێشانە، کزە
دوژمنی قین لەزگی ڕق ئەستوور

کوڕی کورد حازرە بەخوێنی خۆی
لە هەموو لاوە بپارێزێ سنوور

کچەکەی حازرە فیشەکدانی
لە ملیدابێ لەباتی بەرموور

تازە ناوێرێ بەخاکی کوردا
نەتەوی ئێمە بکا چیدی عبوور

هەر بەرز بێتەوە ئاڵای کوردی
نیشتمانی ببێ خۆش و مەعموور

بۆ فیداکاری لە ڕێی میللەتدا
هەر بژی «قازی» ڕەئیسی جەمهوور