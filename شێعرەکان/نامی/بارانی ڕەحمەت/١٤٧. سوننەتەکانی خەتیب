شاعیر: نامی
کتێب: بارانی ڕەحمەت
سەرناو: سوننەتەکانی خەتیب

سوننەتە خەتیب وەختێ بێتە ماڵ
عەدەد حازر بێ تەواو و کەماڵ

جا سەلام بکا لەسەر جەماعەت
نوێژی تەحییەیش بە شەرتی ویسعەت

ئینجا سەرکەوێ بۆ سەری مینبەر
یاخود شوێنێکی بەرزی موعتەبەر

کە گەیشتە سەر ڕوو بکا لە عام
بە دەنگێکی بەرز لێیانکا سەلام

بانگدەر پاش جواب دەس بکا بە بانگ
بە دەنگێکی بەرز شیرینی شەش دانگ

لە کاتی بانگا دانیشێ خەتیب
جا ھەڵسێتەوە بۆ وەعز و تەئدیب

بە خوتبەیەکی کورتی بە مانا
ئیڕشادیان بکا بۆ دین و دنیا

بە دەستی ڕاستی لای مینبەر بگرێ
بەرەو ڕووی کۆمەڵ ئەملا و لا نەگرێ

بە چەپ شمشێرێ یاخود گۆچانێ
پاڵی پێوەدا ھەتا ئەتوانێ

لەپاش خوتبەکان فەورەن بێتە خوار
دەس بکا بە نوێژ بە شەرم و ویقار

کە نەجاتیان بوو ئیتر دڵشادن
بۆ ئیشی خۆیان بە حەق ئازادن