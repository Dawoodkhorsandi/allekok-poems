شاعیر: نامی
کتێب: بارانی ڕەحمەت
سەرناو: واقیعاتی ساڵی بیست و سێ

لە بیست و سێدا فەتحی «خوراسان»
فەتحی «ھەرات» و «مەرو» و «شاھیجان»

فەتحی «نەیشابوور»، ئەمانە ھەموو
بە ڕیاسەتی والی ئەحنەف بوو

لەم ساڵا عوسمان کوڕی «ابو العاص»
«اصطخر»ی داگرت بە سوپای حەقناس

«جەور» و «کازروون»، ھەم «نوبندجان»
«شیزر» و «شیراز»، خاکی «ئەرەجان»

سارییە گرتی زۆر بە دەست و برد
لەم ساڵا شاری «نسا» و «دار ابجرد»

لە مەدینەدا حەزرەتی عومەر
لە ڕۆژی جومعە لە سەری مینبەر

خوا پیشانی دا کە سوپای دوژمن
خەریکن دەوری سارییە بگرن

ئەمیش ترسانی و پێی گەیان بێتەل
«يا سارِيَةُ الْجَبَلَ الْجَبَلْ»

گورج گەڕایەوە بە ھێزی سوپا
دووری خستەوە دوژمنی گومڕا

ھەر لەم ساڵا بوو داگیرا «کرمان»
«مکران» و «سیستان» بە نووری ئیمان

ئینجا شەھید بوو ئەم عالی نەھجە
بیست و شەشەمی مانگی «ذي الحجّه»

لە کاتی نوێژا لە وەختی سەحەر
بە دەستی «ابو لؤلؤ»ی بێفەڕ

خەلیفە گەییە پایەی شەھادەت
ئەویش بە مایەی شوومی شەقاوەت

عومری شەست و سێ بە عەقڵ و کەماڵ
خەلافەتی کرد شەش مانگ و دە ساڵ

لەلای ئەبووبەکر مەدفوون بوو عومەر
لە «ڕوضە»ی والای سەییدی سەروەر

لە سەرەمەرگا حەزرەتی عومەر
وا خەلافەتی فەرموو موقەڕڕەر

شۆرا بێ لە بەین عەلی و عوسمان
زوبەیر، تەلحە، سەعد، ھەم «عبدالرحمان»

پاش مەشوەرەتی ئەسحابی کوببار
مانگی موحەڕڕەم ساڵی بیست و چوار

عوسمان دامەزرا لەسەر خەلافەت
ئەسحابە ھەموو پێیان کرد بەیعەت