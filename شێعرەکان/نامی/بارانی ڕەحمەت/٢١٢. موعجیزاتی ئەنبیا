شاعیر: نامی
کتێب: بارانی ڕەحمەت
سەرناو: موعجیزاتی ئەنبیا

بۆ دەلیل لەسەر سیدقی ئەنبیا
خودا موعجیزەی پێدان لە دونیا

موعجیزە ئیشێ ئوممەت پێی نەکرێ
دەعوای نبووەت پێی تەرویج بدرێ

بێ موباشەرەی ئەسباب و ماددە
بە قودرەتی حەق بە «خرق العادە»

لەبۆ سەربەرزی جەمعی موڕسەلین
تا تەسدیق بکرێن بۆ ئەحکامی دین

عورفەن مەشرووتە ئیسمی موعجیزە
بە موجادەلە و بە موعارەزە

بێجگە لەوانە ھەر «كرامت»ە
ئەگەر زەمانی دوای ڕیسالەتە

لە پێش نبووەت «اِرهاص»ە یەقین
ئەساسە لەبۆ پایەی موڕسەلین