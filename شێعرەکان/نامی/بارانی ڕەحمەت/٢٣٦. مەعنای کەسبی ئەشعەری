شاعیر: نامی
کتێب: بارانی ڕەحمەت
سەرناو: مەعنای کەسبی ئەشعەری

بە دڵ حازر بە ئەگەر تۆ دانای
تاڵبی دین و سەر ڕشتەی دونیای

تا مەعنای کەسبت بۆ بکەم بەیان
لەسەر تەقریری عولەمای ئەعیان

خودا بە ڕەحمەت عیلمی پێت داوە
چ ئیشێ باشە، کام ئیش خراوە

ھەروا ئیرادە و مەیلی داوە پێت
تا لە کاتێکا ئیشێ بێتە ڕێت

لە بۆ فیعل و تەرک بە ڕۆژ و بە شەو
لایێ ھەڵبگری بە تەعیینی ئەو

قودرەتی داوە و ئەتوانی بیکەی
ھەر لایێ بە مەیل تەڕجیحێ بدەی

ئەم سێ سیفەتەی مەعلووم و مەوجوود
داونی بە تۆ خالقی مەعبوود

لەبۆ ھەر ئیشێ بە تۆ بێتە جێ
ئەم سیفەتانە حازرن لەوێ

دەی موقارەنەی ئیرادە و قودرەت
لەگەڵ ئیشەکەت کەسبە بە سیححەت

پایەی تۆڵەیە و مایەی جەزایە
چونکی سەبەبی خەلقی خودایە

سەبەبی خەلقی «ربّ العباد»ە
بۆ فیعلی عیباد بە نەھجی عادە

سەرفی قودرەت و ئیرادەی بەشەر
ھەر خودا ئەیکا ببە باخەبەر

فەقەت مەحەللە ئینسان و پەری
ئەمەیە مەعنای کەسبی ئەشعەری