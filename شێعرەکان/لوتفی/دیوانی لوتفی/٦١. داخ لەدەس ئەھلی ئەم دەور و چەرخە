شاعیر: لوتفی
کتێب: دیوانی لوتفی
سەرناو: داخ لەدەس ئەھلی ئەم دەور و چەرخە

داخ لەدەس ئەھلی ئەم دەور و چەرخە
کە پیاوی ھۆشمەند ئیمرۆ بێ نرخە

ئینسانی ڕاستگۆ ئیمرۆ بەدحاڵە
خەو و خۆراکی وەک زەھری تاڵە

فێڵ و دەس بڕین درۆ و چاو و ڕاو
پەرەی سەندووە ئیمرۆکە تەواو

ئەھلی ئەم عەسرە زۆری بێ بارە
کاتی تەنگانە ھەر وەک ئەغیارە

کە ئیشی پێت بوو ئەبێتە برات
ڕۆژی سەد کەڕەت دێتە خاک و پات

بە زمانی لووس قسەی زۆر شیرین
بەرەو پیرت دێت دەم بە پێکەنین

تاکوو ئیشەکەی بە ئەنجام ئەگات
ئیتر ناپرسێ و ڕوو ناکاتە لات

زۆر کەس ئەبینی لە ئینسانی وا
دوورە لە چاکە و لە کردەی ڕەوا

دوورە لە فەزڵ و ئەخلاق و ھونەر
وەک داری بێ بەر، بێ میوە و سەمەر

ئەم جۆرە کەسە بێ ڕێز و قەدرن
موبتەلای خەمن ھەتاکوو دەمرن

لوتفی ھەر ڕاستی ڕێگەی نەجاتە
بۆ دونیا و عوقبا پشت و پەنایە