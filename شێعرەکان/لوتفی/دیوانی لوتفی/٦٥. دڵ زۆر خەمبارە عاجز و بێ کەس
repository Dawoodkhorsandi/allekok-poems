شاعیر: لوتفی
کتێب: دیوانی لوتفی
سەرناو: دڵ زۆر خەمبارە عاجز و بێ کەس

دڵ زۆر خەمبارە عاجز و بێ کەس
کز و داماوم بێ شەوق و ھەوەس

ڕۆژ و شەو کارم بۆتە شین و زار
زۆر پەرێشانم لە جەوری ڕۆژگار

پەنام ھەر بە تۆ بینای بانی سەر
ڕزگارم بکەی لە ڕۆژی مەحشەر

ئاگری خەفەت سووتانی جەرگم
گیرۆدەی بەڵام نزیکە مەرگم

بێ ھاوڕێ و یاوەر بێ پشتیوانم
بە خەفەت ڕۆیی عومر و ژیانم

ئەی برای ئازیز ڕوو بکەنە خوا
قەت دڵشاد مەکەن بە ماڵی دونیا

ھەرچی کە ھەیە نامێنێ و ئەڕوات
دونیای بێ بەقا لە ناوی ئەبات

زۆر بێ وەفایە بۆ کەس نامێنێ
تەنھا ھەر چاکە ناوی ئەمێنێ

لوتفی بەسیەتی دونیا پەرەستی
ڕوو بکە خودا تا کەی بێ ھەستی