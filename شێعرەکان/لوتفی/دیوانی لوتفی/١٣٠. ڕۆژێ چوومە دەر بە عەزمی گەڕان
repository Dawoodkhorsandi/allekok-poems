شاعیر: لوتفی
کتێب: دیوانی لوتفی
سەرناو: ڕۆژێ چوومە دەر بە عەزمی گەڕان
لەبارەی شێعر: نە لەیل نە شیرین

ڕۆژێ چوومە دەر بە عەزمی گەڕان
کەوتە بەر چاوم شۆخێکی جوان

نازکی خاڵ و کوڵمە ئاڵەکەی
نە لەیل نە شیرین نە وەک خەرامان

لە ناکاو کە دیم عەقڵ و ھۆشی برد
دڵ و دەروونی کردمە بوریان

پەنجا ساڵ عومرم ھەبوو تەواوی
ھات گەڕایەوە بۆ چواردە ساڵان

پیری و زویری خۆی لێم شاردەوە
چوومە سەر بیری گەنجێکەی جاران

کردە و عیبادت لە دەوری چل ساڵ
بە یەک دەقیقە گشت چوو بە تاڵان

بە فکر و عەقڵ زۆرم لێک داوە
شۆخی وام نەدی لە دەوری دەوران

قەد و قامەتی وەک سوورە چنار
ڕەنگ و ڕوخساری سەوڵی خەرامان

دوو چاوی ھەبوو زوھرە و موشتەری
جەرگی عاشقیان ئەکرد بە بوریان

لە گفتوگۆی ئەو خەیاڵ ئەفڕێ
ددان وەکوو دوڕ لێو وەکوو مەرجان

لە بەدبەختی من پیری بێ تاقەت
موبتەلای کردم بە شین و گریان

حەسرەتی دڵ و ھەناسەی سەردم
بە سەرما ڕژا دەردی بێ دەرمان

کەوتمە گێژی بەحرێکی بێ پەی
ئومێدی نەجات نییە لە جیھان

چونکە نازانی لوتفی چ کارە
ھەر خەفەت بخوا تا ئاخر زەمان