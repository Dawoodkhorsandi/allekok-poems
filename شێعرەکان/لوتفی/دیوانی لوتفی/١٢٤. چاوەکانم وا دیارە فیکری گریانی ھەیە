شاعیر: لوتفی
کتێب: دیوانی لوتفی
سەرناو: چاوەکانم وا دیارە فیکری گریانی ھەیە

چاوەکانم وا دیارە فیکری گریانی ھەیە
دڵ و جەرگم وا ئەسووتێ بۆنی بوریانی ھەیە

ھەوری میحنەت گرمەگرمی موڵکی دڵمی دائەگرت
وا ڕژاندۆتی بە سەرما مەیلی تۆفانی ھەیە

ڕۆژ و شەو دەنگی غەزەب دێ وا لەبەر ئەوجی سەما
میللەتی کوردم کە ئیمڕۆ شین و گریانی ھەیە

من لەژێر باری سیاسەت دڵ حەزین و پڕ لەغەم
کاکیشم زۆر بێ دەماخە کەیفی سەیرانی ھەیە

شیوەنی سەختم لە پێشە ڕێگەکەم دوور و خەتەر
دڵ ئەناڵێی زۆر بە سۆز ئازاری ھیجرانی ھەیە

خۆم لە خۆم حەیران ئەمێنم یەک وجوود و سەد میزاج
چاو لە گریان دڵ حەزین و مەیلی ناڵانی ھەیە

لوتفی بەس ورد بە لە تەقدیری حەق و زاتی خودا
کوللی حوکمێکی بزانە سڕی نیھانی ھەیە