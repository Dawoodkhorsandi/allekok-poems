شاعیر: لوتفی
کتێب: دیوانی لوتفی
سەرناو: نەورۆز ئەوا ھات دونیا ڕازاوە
لەبارەی شێعر: ١٩٥٩

نەورۆز ئەوا ھات دونیا ڕازاوە
بەفر و زقووم و شەختە توواوە

ڕووبار و کانی گشت کەوتە خرۆش
بولبول ئەخوێنێ دڵی پڕ لە جۆش

دار و درەختی گوێ چەم ژیاوە
چیا و دەشت و دەر بە گوڵ ڕازاوە

نێرگز و بەیبوون، کنێرە و نەسرین
یاسەمەن لەگەڵ وەنەوشەی ڕەنگین

دار و دەوەنی سەر شاخ و کێوان
جوان و ڕازاوە وەک باخی ڕیزوان

لەم ڕۆژە خۆشە، لەم فەسڵە جوانە
کە ڕۆژی جەژنی پیر و لاوانە

عالەم گشت مەستی سەیران و شادی
دوور لە جەور و خەم ھەم نامرادی

یادی نەورۆزە و شایی و سەیرانە
ڕۆژی شادییە و جەژنی کوردانە

ڕۆژی تەنگانە وەک شێری ژیان
ھەموو چاوەڕێین بۆ ئەمر و فەرمان

لاوانی وەتەن ئەمڕۆ ھۆشیارن
بۆ سەربەرزیی کورد گشت فیداکارن

لوتفی ئەگەرچی عەلەم مەسروورە
بەڵام دڵی تۆ لە شادی دوورە