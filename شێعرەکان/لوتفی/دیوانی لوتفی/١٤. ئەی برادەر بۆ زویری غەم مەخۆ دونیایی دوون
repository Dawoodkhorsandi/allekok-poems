شاعیر: لوتفی
کتێب: دیوانی لوتفی
سەرناو: ئەی برادەر بۆ زویری غەم مەخۆ دونیایی دوون

ئەی برادەر بۆ زویری غەم مەخۆ دونیایی دوون
ڕزق و عومر و ئەجەلت نووسراوە بەینی کاف و نوون

بۆچ ئەوەندە بە پەرۆشی پارە ناکا ڕاکەڕاک
نە دڵت شاد بێ بە بوون و نە غەمت بێ بە نەبوون

گشتی تەقدیری خودایە خالیقی ئەرز و سەما
ئاگەداری خۆت بە گیانە خۆت مەخەرە چەند و چوون

غەم بخۆ حۆ ئەی برادەر کاکی خۆم ئەی بێخەبەر
چۆن ئەزانی تا ئێوارە ساغ ئەبێ یا سەرنگوون

چەن کەسانێک وا ئەبینم زۆر غروور و حاڵ نەزان
وەک تری لەو ڕۆژەدا کوژراوە فەوتاوە زەبوون

چۆن لە مەکری خوات ئەمبینی وا بەبێ باکی ئەڕۆی
وا دەمێ تر تۆ ئەبینم دووچاری ناو خاک و خوون

لوتفی دەردی خۆت دەوا کە ماڵ وێرانی بێخەبەر
چەن ھەزارانی وەکوو تۆ کەوتە داوی ھات و چوون