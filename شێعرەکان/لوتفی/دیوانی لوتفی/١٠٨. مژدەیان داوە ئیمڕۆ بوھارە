شاعیر: لوتفی
کتێب: دیوانی لوتفی
سەرناو: مژدەیان داوە ئیمڕۆ بوھارە

مژدەیان داوە ئیمڕۆ بوھارە
چیم لەو مژدەیە بۆ من زینھارە

لەم جێگەی شادی و بەزم و پێکەنین
بەشی من ھەر غەم مەینەت و قارە

زۆر خۆشەویست بووم لای دۆستانی زووم
ئێستاکە بێ عەیب گشت لێم بێزارە

حەپسم بە تەنھا لە کونجی تاریک
قسە و گفتوگۆم لای عالەم عارە

دڵ وا خۆش ئەکەم دانیشتووی شارم
شار و دێی بۆ من کونجی مووغارە

چیا و دەشت و دەر بە گوڵ ڕازاوە
چریکەی بولبول نەغمەی دڵدارە

من پیر و زویر لە خەڵوەتی غەم
دڵ برینداری تیری ڕۆژگارە

عالەم لە خۆشی و کەیف و سەیرانە
تەنھا من نەبێ ھەر بارم خوارە

لوتفی گشت ئەڕوا خۆشی گەر تاڵی
ھەر کردەی چاکە ئەمێنێ و دیاری