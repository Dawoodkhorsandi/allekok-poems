شاعیر: لوتفی
کتێب: دیوانی لوتفی
سەرناو: ئەی چاو بڕێژە ئەشکی خەفەت بار

ئەی چاو بڕێژە ئەشکی خەفەت بار
فرمێسکت با بێ وەک سەیلی بەھار

قافڵەی ڕەفیقان دائیم بەڕێوەن
لە بەڕ و بەحر لە دەشت و لە شار

ھەرگیز ناوەستێ وەخت و بێ وەخت
نۆبەی ھات ئەڕوات بێ غەم و غەمبار

ھەر چەن ئیش و کار خەیاڵی زۆر بێ
ئەبێ جێی بێڵی کەس نایبێ ڕزگار

ھیچ مۆڵەت نییە ھەرچەن ڕجا کەی
لێم گەڕێ ماوە تۆزێ ئیش و کار

شووشەی عومرەکەت وا بە دەستەوە
شەقەی لێ ھەڵساند دای لە سەنگی خار

لوتفی بزانە زۆرت نەماوە
ڕوو لە خودا کە ھەر بڵێ ھاوار