شاعیر: لوتفی
کتێب: دیوانی لوتفی
سەرناو: برینی جەرگم ئەمشەو کارییە
لەبارەی شێعر: سیروانی ئەشکم

برینی جەرگم ئەمشەو کارییە
ژین و ژیانم ھەر غەمخوارییە

یادی دۆستانی کۆنەم کەوتە سەر
گڵپەی دەروونم ھەر وەکوو فەنەر

سیروانی ئھشکم بە لێڵاوی ھات
ڕۆژی نیشان دام وەک ڕۆژی مەمات

جاری خەیاڵی گفت و گۆی شیرین
باڵای وەک چنار شۆخی نازەنین

جاری گوفتاری وەک شەکەر وابوو
وەک مامز ھەڵات لە دەستم دەرچوو

جاری لەنجە و لار وەک کۆتری یاھوو
بە ناز و عیشوە ئەھات و ئەچوو

ھەر ڕۆژێ نەوعێ مەکر و نازی بوو
ھەر سات بۆ یەکێ ھامڕازی بوو

نازدار و نازک شەوچرای شەو بوو
لێو ئاڵ و چاو ڕەش مانەنەی کەو بوو

لوتفی بناڵە تۆ لە دووری لەیل
بە مسلی مەجنوون لە سەحرای دوجەیل