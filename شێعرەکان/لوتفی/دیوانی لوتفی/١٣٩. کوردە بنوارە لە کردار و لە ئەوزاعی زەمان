شاعیر: لوتفی
کتێب: دیوانی لوتفی
سەرناو: کوردە بنوارە لە کردار و لە ئەوزاعی زەمان

کوردە بنوارە لە کردار و لە ئەوزاعی زەمان
خاکی تۆ ئیمڕۆ سەرانسەر پڕ لە جەوری دوژمنان

ئاگری زۆردار بە جارێک کوردستان وێران ئەکات
ھەر لە دەشت و شیو ھەردە تاکوو لووتکەی شاخەکان

ڕۆژ و شەو لێشاوی مەینەت دەشت و دونیای گرتوە
ئەم گەلە ھەردەم پەریشانە لە ژێر باری گران

باخ و باخاتی سووتا، وێران بووە دێھات ھەمووی
کەوتنە شیوەن بە جارێ ئاسمان و قودسیان

ڕوو لە ھەر شوێنێ ئەکەی ھەر شیوەن و گریان و خەم
عالەمی کورد گشت ئەناڵێنێ بەجارێ پیر و جوان

گەر کەسێ گوێ ڕاگڕێ جەرگی کون و لەت لەت ئەبێ
ولگەی زیندوویەتی خۆی ئەداتە بەربادی زەمان

لوتفی ھەر دەم چاوەڕوانە بۆ تەرەقی قەومی خۆی
ڕۆژێ بێ کوردیش نەجاتی بێ وەکوو باقی گەلان