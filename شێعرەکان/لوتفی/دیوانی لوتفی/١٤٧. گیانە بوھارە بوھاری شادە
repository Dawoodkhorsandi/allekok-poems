شاعیر: لوتفی
کتێب: دیوانی لوتفی
سەرناو: گیانە بوھارە بوھاری شادە

گیانە بوھارە بوھاری شادە
قەومی کورد ئیمرۆ زۆر نامرادە

گەشتی ناو گوڵزارە سەیران و خۆشی
بە یادی خەفەت ھەمووی داپۆشی

لە جێگەی بەرگی ئاڵ و سوور و زەرد
خوێنی کوردانە تێکەڵ شاخ و ھەرد

لە جیاتی شایی و سوحبەت و سەیران
دەنگی باوکەڕۆ و شیوەن و گریان

چەم و دار و شاخ لە شین و زارن
بۆکزی کوردان زۆر بێ قەرارن

عالەم گشت خەریک شایی و سەیرانە
کوردیش ئاوارەی دەشت و کێوانە

ئاگری غەزەب لە ھەر چوار کنار
دائیم ئەبارێ وەک سەیلی بوھار

ئەی خودا ڕەحمی لە کوردی فەقیر
ڕزگاری بکەی لە کۆت و زنجیر

مەحروم و بێبەش لە خۆشی ژیان
ناڵەی دەروونی دەگاتە ئاسمان

زۆر پەرێشانە بێ وەزع و بێ حاڵ
وەک تەیری وایە نێو داوی منداڵ

لوتفی بە تەنھا ھەر توو لە زاری
بۆ کزی وەتەن زۆر بێ قەراری