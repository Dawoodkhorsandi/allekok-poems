شاعیر: لوتفی
کتێب: دیوانی لوتفی
سەرناو: زەمانە ئیشت گشت چەوت و بەدفەڕ

زەمانە ئیشت گشت چەوت و بەدفەڕ
کردەوەت ھەموو پڕ لە فیتنە و شەڕ

ھەزار شازادەت توو کردە خادم
بە گێژێک ئەدەی تەختەکەی قەیسەر

ھەندێ گێرۆدەی دەردی ھەژاری
ھەندێکیش غەرقە لە ناو سیم و زەڕ

ھەندێ نەخۆش و گێژ و دەردەدار
ھەندێ بە شەوقە دەماخی لەسەر

ھەندێ کەوتووە لە دەشتێکی چۆڵ
ھەندێ ناو باخی پڕ میوە و سەمەر

ھەندێ ھاواری لە دەستی زۆردار
ھەندێ مەسروورە شاد و بەختەوەر

ھەندێ ڕووت و قووت بەتای کراسێ
ھەندێکیش چۆغە و فاسۆنی لەبەر

ھەندێ زۆر بەناز بەخێوی دەکەی
ھەندێ ئەگریێ بێ دایک و پدەر

لوتفی ھەر کەسە و بە جۆرێ ئەژێ
ئەتۆش بنۆشە خوێناوی جگەر