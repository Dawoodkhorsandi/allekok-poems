شاعیر: لوتفی
کتێب: دیوانی لوتفی
سەرناو: خودا پەنام دەی لە شەڕ و بەڵا

خودا پەنام دەی لە شەڕ و بەڵا
دووچارم نەکەی وەک شای کەربەلا

دەورانێ گەلێ سەخڵەت و تووشە
ڕەحمێ بە حاڵم نەمکەی موبتەلا

***

ئەم عومرە ھەمووی خەم و بێزاری
ڕۆژ و شەو پڕە لە گیانە ھاری

خۆشی و شادی گەلێ کەم بووە
لە ھەموو لاوە مەینەت و زاری

***

ئەو غەدەرەی کە وا دەکرێ ئەمڕۆ
خەڵکی خستووەتە ناو شین و ڕۆڕۆ

ڕوو لە کوێ دەکەی شین و فیغانە
ھەروەک دەورانی ڕۆم و ھۆلاکۆ

***

ھەرچەن ھەوڵ ئەدەی نییە ڕووناکی
ژیانی ھەمووی دەرد و خەمناکی

شادی ھەر نییە نە زۆر و نە کەم
دەورێکە پڕ لە جەور و ناپاکی

***

چەن پیاوی گەورەی ژیر و ھۆشیار
گیرۆدەی جەنگی چەرخی ڕۆژگار

کەس لێی ناپرسێ بۆ وا داماوی
دەستەو یەخەیە ناو دەرد و ئازار

***

بگرە و بەردەیە و ھەرکە و بۆ خۆیە
ڕوو لە کوێ دەکەی ھەر باوکە ڕۆیە

ھەرچی دەبینی دووچاری خەمە
ئەم خەڵکە غەرقی ناو شین و ڕۆیە

***

لوتفی تۆ پشتت بەستە بەباری
چونکە لای ئەوە چارە و تیماری

پەنا گەر ھەبێ ھەر پەنای ئەوە
دەرگای ئەو بگرە ئەگەر ھۆشیاری