شاعیر: حافزی مەهابادی
کتێب: دیاری مەهاباد
سەرناو: سه‌گ شاڵاو بێنی و ئازار بدا له‌ش
لەبارەی شێعر: نووسین و ئامادەکردن: کەماڵ ڕەحمانیدیاری مەهاباد، چاپی سێیەم، ساڵی١٣٨٦، لاپەڕە ‌٩٠.

سه‌گ شاڵاو بێنی و ئازار بدا له‌ش
هیچ فه‌رقی نییه سپی بێ یا ڕه‌ش

ساواک و مه‌ییت بۆ حاڵی میلله‌ت
ته‌رسه‌قولێکن کراونه دوو له‌ت

هه‌ر یه‌که‌ی بۆ خێو باره‌به‌رێکن
یانی دوو جاشن له‌ ماکه‌رێکن

ئه‌وکه‌سه‌ی پیره و ژنی نه‌ختێ جوان
له کار و کاسپی سسته بێ گومان

هه‌ر تاونه‌تاوێ ده‌ڕوا و دێته‌وە
ماڵ‌کاوڵ ده‌ڵێی جاو ده‌نێته‌وه‌

مناڵ هه‌یه زۆر به‌ ناز و بازە
له‌گه‌ل ئه‌وه‌شدا کز و لاوازە

چاوبه‌قووڵا چوو ڕوومه‌ت قوپیوە
ده‌ڵێی جندۆکه پێیدا تسیوە

هه‌یشه گۆشتن و خشپیلانەیە
هه‌ر ده‌ڵێی گورپه‌ی گیپه‌خانه‌یە

سه‌ر ته‌کان بده‌ی له باتی سڵاو
دۆشاو به گونت له جێگه‌ی بێ‌ئاو