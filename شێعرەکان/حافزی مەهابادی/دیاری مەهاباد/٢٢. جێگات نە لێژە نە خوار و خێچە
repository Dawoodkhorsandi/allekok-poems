شاعیر: حافزی مەهابادی
کتێب: دیاری مەهاباد
سەرناو: جێگات نە لێژە نە خوار و خێچە
لەبارەی شێعر: نووسین و ئامادەکردن: کەماڵ ڕەحمانی - دیاری مەهاباد، چاپی سێیەم، ساڵی١٣٨٦، لاپەڕە ٤٨.

جێگات نە لێژە نە خوار و خێچە
هەر خەوت نایه بیانووت کێچە

خۆت لێ نەگوڕێ گەر بویتە گەورە 
مەشهوورە دنیا بە پێچ و دەورە

پیاو کارێک بکا کە پێی بوەستێ
دوو شووتی هەڵناگیرێ بە دەستێ

تێر نابێ چاوی تەماع لە دنیا
کۆڵێک هەڵگرە نەپسێی لە بنیا

بیکە ئاڵقەی گوێ ئەم پەندە جوانە
هی 'پیرەمێرد'ە قەدری بزانە

'تەماع سوێراوە وەک ئاو دەنوێنێ
تا بیخۆیتەوە تونیەتی دێنێ'

تەشوێ بی ناوت نابەن بە باشی
چونکە هەر بۆ لای خۆتی ئەتاشی

ڕەندە بی هەموو ڕەنجت به بایە
لە هه‌شتی مشتی بۆ لای تۆ نایە 

ئاکارت وەکو مشار بێ باشە
هەم بۆ لای خۆتە هەم بۆ ئەو لاشە