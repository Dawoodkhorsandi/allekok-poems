شاعیر: حافزی مەهابادی
کتێب: دیاری مەهاباد
سەرناو: ئه‌مه‌ش فه‌رمووده‌ی فه‌خری عاله‌مە
لەبارەی شێعر: نووسین و ئامادەکردن: کەماڵ ڕەحمانیدیاری مەهاباد، چاپی سێیەم، ساڵی١٣٨٦، لاپەڕە ٩٦.

ئه‌مه‌ش فه‌رمووده‌ی فه‌خری عاله‌مە
مه‌زنترینی نه‌سلی ئاده‌مە

فه‌قیر که دیار بێ، که‌سی یار نییە
که‌س لێی ناپرسێ کاتێ دیار نییە

له حاست پیاوه‌تی به‌نده و غوڵامم
چاکه‌ت بۆم نه‌بێ، به‌رزه ‌مه‌قامم

دوژمنی دوژمن به دۆست بزانە
دۆستی دوژمنت بۆ تێهه‌ڵدانە

کێ بۆ خۆی بژی له عه‌قڵ زویره 
ئه‌و که‌سه‌ ژیره خه‌ڵکی له‌ بیرە

کێ دلئاوایه و هیممه‌ت‌ بڵه‌ندە
ماڵیشی که‌م بێ زۆر ده‌وڵه‌مه‌ندە

که‌سێ له خێر و چاکه بێزارە
گه‌نجی دنیای بێ ڕووت و نه‌دارە

پشتت نینۆکی خۆت نه‌یخورێنێ
سه‌ت نینوکی تر خورووی نامرێنێ

حه‌سوود حه‌ز ده‌کا هه‌تا بمێنی
نینۆکت نه‌بێ سه‌رت بخورێنی