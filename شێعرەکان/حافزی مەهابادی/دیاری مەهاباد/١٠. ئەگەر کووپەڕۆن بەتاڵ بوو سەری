شاعیر: حافزی مەهابادی
کتێب: دیاری مەهاباد
سەرناو: ئەگەر کووپەڕۆن بەتاڵ بوو سەری
لەبارەی شێعر: نووسین و ئامادەکردن: کەماڵ ڕەحمانیدیاری مەهاباد، چاپی سێیەم، ساڵی١٣٨٦، لاپەڕە ٣٦.

ئەگەر کووپەڕۆن بەتاڵ بوو سەری
گورپە وەفای بێ ناچێتە سەری

ئەگەر مەیلیان بێ سوار و پیادە
دەبن بە هاوڕێی کوێرەڕێ و جادە

بەرگەکەم شڕە لێمان ببوورە 
کەوای سوور پڵاو دەخوا مەشهوورە

ئەمەش فەرموودەی قەدیمێکانە
بەرد لە جێگای خۆی قورس و گرانە

قسەی قەدیمی لە کەس مەپۆشە 
دۆم هەتا ڕووت بێ مەزاقی خۆشە

ئەگەر نەم دیبا جەنابی باوکت
بێشک دەمردم، لە عەزرەت دایکت

لە شار و لادێ ئەم نەقڵە باوە
گیای شین بە جێگای سەختەوە ماوە

ئەم قسە ئەگەر تاڵیشە حەقە
دۆ هەتا زۆر بێ کەشک هەر ڕەقە

دووڕوو هەر وایە پیشە و ڕەفتاری 
هەم لە ناڵ ئەدا هەم لە بزماری