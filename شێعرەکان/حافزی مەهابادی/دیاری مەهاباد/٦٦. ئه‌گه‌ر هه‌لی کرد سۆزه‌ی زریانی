شاعیر: حافزی مەهابادی
کتێب: دیاری مەهاباد
سەرناو: ئه‌گه‌ر هه‌لی کرد سۆزه‌ی زریانی
لەبارەی شێعر: نووسین و ئامادەکردن: کەماڵ ڕەحمانیدیاری مەهاباد، چاپی سێیەم، ساڵی١٣٨٦، لاپەڕە ٩٢.

ئه‌گه‌ر هه‌لی کرد سۆزه‌ی زریانی
نه چۆڵ ده‌پرسێ نه ئاوه‌دانی

واته کچ کاتێ مه‌یلی بوو له شوو 
ناپرسێ ته‌ڕه‌ف هه‌نگوینه یا گوو

شووڵێک به ته‌نیا تۆ ده‌یشکێنی
دوو سێش بن ڕه‌نگه زه‌ده‌ی پێ بێنی

به‌ڵام که بوو به حه‌وت و هه‌شت و نۆ
ناشکێ به حه‌وتی وه‌کوو من و تۆ

وته‌ی پێشینیان به دڵ بسپێرە
سه‌فه‌ری زستان خۆی لێ ببوێرە

نه‌کرا ببووری تۆ له‌و سه‌فه‌رە
هاوڕێی شاره‌زا له‌گه‌ل خۆت به‌رە

سبه‌ی ڕێکه‌وه هه‌تا نیوه‌ڕۆ
له‌ کوێ مایه‌وه‌ ده‌رت‌که‌ن مه‌ڕۆ

زستان ڕووخۆش بوو پێی هه‌ڵمه‌خوێنە
سه‌روه‌شێن نه‌بێ کلک وه‌شێنە

ئه‌گه‌ر درۆ بێ به ئه‌ستۆم وه‌باڵ
هه‌رچی که مشکه ده‌دڕێ جه‌واڵ