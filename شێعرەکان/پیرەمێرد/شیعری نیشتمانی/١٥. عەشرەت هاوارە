شاعیر: پیرەمێرد
کتێب: شیعری نیشتمانی
سەرناو: عەشرەت هاوارە

عەشرەت هاوارە، عەشرەت هاوارە
کەوتوومە ئاراس ئاو بێ بوارە

رێم نیە منیش شوێن ئەوان کەوم
پیرم هەنگاوێک بنێم ئەکەوم

لێرەش وا کەوتووم بەدەم دەردەوە
لە ئێشی دووری و ئاهی سەردەوە

دکتۆر دەوای تۆم ناوێ لێمگەڕێ
بەڵکم بە ئاهم دەوران وەرگەڕێ

یا وا وەرگەڕێ ئەیەڵم وەرگەڕێ
یا زرمەی تۆپی زەڕەی بەرکەوێ

ئەوسا کە دووعای من وا گیرابێ
لەخانەی خاکا ئاواتم نابێ

ئینجا تەلقینم بدەن بە کوردی
بڵێن ئاواتت هاتە جێ و مردی