شاعیر: پیرەمێرد
کتێب: بەشی بۆنەکان
سەرناو: ئەبێ بەخشندە مل کەچ کا، لە ڕاستی موچەخۆری خۆی
لەبارەی شێعر: نووسین: کەماڵ ڕەحمانی - پیرەمێرد ئەم هەڵبەستەی بە بۆنەی دڵهێشاوی شێخ مەحموود لە پیرەمێرد خۆی نووسیوە. - دیوانی پیرەمێرد، ئومێد ئاشنا، بەرگی دووەم، لاپەڕە ٣٥٨و٣٥٩.

ئەبێ بەخشندە مل کەچ کا، لە ڕاستی موچەخۆری خۆی
سوراحی بۆ پیاڵە سەر فرو دێنێ کە تێکا بۆی

کە ئاو داری لەسەر سەر گرتووە، ئەزانی چی تیایە؟!
لە لای نەنگە کە پەروەردەی نوقم کا گەورەیی وایە

لقی شۆڕی درەخت میوەی ئەخۆن بێ ئەرکی بەرد و دار
پەڵی بەرد بۆ پەلی بەرزە، لەقەیشە بۆ لقی بەردار

لە دەردی دووریا ئەمەند زارم، بێزار و بێزراوم
ئەجەل دێ بمکوژێ، نامناسێ، چی بکەم، نامرم ماوم

لەبەر ئاشووبی خێڵم، هیچ شەوێ خەو نایەتە چاوم
خەوی ناخۆش ئەبینم، بەم پەریشان خاویە، خاوم

ئومێدی سەر لەسەر دەرکەن، ئەوانەی ڕاست و ڕووناکن
قەڵەم هەر سەر قەڵەم، مۆم بۆ مقەست، هەر بۆ ئەویش چاکن

ئەڵێن مورغی سلێمان ئاو لە ژێر خاکا ئەبینێ ئەو
منیش حەوت ساڵەڕێ دوور بێ، بە چاوی دڵ ئەبینم ئەو

چڕا ڕووناکی بۆ ژێر خۆی نییە ڕەحمەت لە بابی با
ئەوی ڕووناکی کەچ بینانە، گۆڕە ڕەنجی با بیبا

بە جووت پەروانە وو ماسی کە دڵدادەی چرا و گۆلن
 نزیکی ئەم ئەیسووتێنێ، لە دووری ئاو ئەوان حۆلن