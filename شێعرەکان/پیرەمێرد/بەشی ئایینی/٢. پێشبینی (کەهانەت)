شاعیر: پیرەمێرد
کتێب: بەشی ئایینی
سەرناو: پێشبینی (کەهانەت)
لەبارەی شێعر: دیوانی پیرەمێرد نەمر، کۆکردنەوەی: مەحەممەد ڕەسوول (هاوار)، چاپی یەکەم ٢٠٠٧ ز، لاپەڕە ٢٤٠و٢٤١. - نووسین: کەماڵ ڕەحمانی

هەرچی پێغەمبەر خەبەری داوە
لە باسی کاری دنیا و عوقباوە

فەرمووی نیشانەی تێکچوونی جیهان
بێ‌باوەڕییە و زەعیفی ئیمان

زۆر کەم ئەمێنێ نوێژ و جەماعەت
لە ئەمانەتیش ئەکەن خیانەت

عیززەت ئەچێتە لای پیاوی زاڵم
قەدر و ئیمانی نامێنێ عالم

برەو ئەسێنێ شەراب و قومار
ماڵ گران ئەبێ لە شار و بازار

کوشتن و دزی و تاڵانی و درۆ
فەقیر و هەژار ئەخاتە ڕۆ ڕۆ

دەوڵەمەند زەكات نادەن بە ئیحسان
ڕاستی نامێنێ، زۆر ئەبێ بوختان

گۆرانی سوک و قسەی ناڕەوا
پەسەندتر ئەبێ لە زکری خودا

پیاو بە ئەمری ژن ئەچێت بەڕێوە
لە مەجلیسدا نان ئەخۆن بەپێوە

پیاو دائەنیشێ و ژنان ئەگەڕێن
شەرم نامێنێ، ژن و پیاو هاوڕێن

دایک و باب قەدریان لای کوڕ نامینێ
کەس لە مەکتەبدا قورئان ناخوێنێ

پیت و بەرەکەت ئەڕوا لە ئەرزی
کچ و كوڕ پێک دێن لە ڕووی بێ عەرزی

ئەمە نیشانەی ئاخر زەمانە
وادەی دەجال و فیتنەی شەیتانە

لە تەم و دووکەڵ دنیا پڕ ئەبێ
لە سێ جێگادا زەوی ڕۆئەچێ

کەس گوێ لە ئەمری چاکە ناگرێ
لە نەهی عالەم نەهی دەکرێ

ڕەحم و بەزەیی لای کەس نامێنێ
هەرکەسە بەشی خۆی ئەفڕێنێ