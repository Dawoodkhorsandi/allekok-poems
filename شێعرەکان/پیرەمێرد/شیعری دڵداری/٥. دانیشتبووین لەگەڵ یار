شاعیر: پیرەمێرد
کتێب: شیعری دڵداری
سەرناو: دانیشتبووین لەگەڵ یار
لەبارەی شێعر: مارتی ساڵی ١٩٣٢

دانیشتبووین لەگەڵ یار
من سەرمەست و ئەو هوشیار
بە تیلەی چاوی بیمار
دڵمی فڕاند بە یەکجار
شوێنی دڵ کەوتم ناچار

زۆری لێ پاڕامەوە
ئاوڕێکی لێ دامەوە
کەوتم و هەڵنەسامەوە
تێکیەوە پێچامەوە
ئەختیار بێ ئەختیار

ئینجا هاتە سەرینم
چاوی کەوت بە برینم
گیان گەییبووە بەر بینم
ئەخەی لادا بیبینم
رووناک بوو دەرو دیوار

مانگ بە کەتان رازابوو
دوو دوگمەی ترازابوو
دوونار لە نوور سازابوو
باڵا دەستی بەیزا بوو
نووری لای تور تیرەو تار

هاتە گفتوگۆی یاری
بە شیرینی گوفتاری
حەڵوای گەزۆ ئەباری
ئێجگار لێوی خاڵداری
ئاڵتر لە پەڕەی گوڵنار

ئاخ نازانن دڵ چۆنە
لە برووسکەی سەر گۆنە
ئاگر بەربووە کای کۆنە
کەوتمە مەلە وەک (سۆنە)
خۆم خستە بەرپێی دڵدار

بەدوو زوڵفی وەک زنجیر
پێم بەسترابوو وەک نێچیر
پێکەنی وتی ئەی پیر
وا تۆیشم هێنایە گیر
وەک جوانێکی بەختیار

پێم وت: پیری ئازاد بووم
قەلەندەری دڵشاد بووم
بەند نەبووم بەند گوشاد بووم
قارەمانی دێو زاد بووم
وا بۆ تۆ هاتمە ژێر بار

فەرمووی ئەو رۆژەی یەزدان
ئێمەی هێنایە مەیدان
ئەوسا بووین بە بناوان
بۆ سەرپەرشتی مێردان
ئێمە پیاو ئەخەینە کار

نەوەی پەرین لە پێشین
رەگی دڵ رائەکێشین
بۆ لێقەوماوان خوێشین
باری غەمتان ئەکێشین
هەم غەم خوارین هەم دڵدار

گەر ئێمە نەبووینایە
پیاو چۆن ئەهاتە کایە
کەچی لای ئێوە وایە
جیهان هەر ئێوەی تیایە
خود پەسەند و دڵ ئازار

ئێمە حەز لە شەڕ ناکەین
بەهیوای خوێندن و چاکەین
نەتەوەی باش پەیداکەین
وێرانەمان ئاواکەین
بە خوێندن دەبین رزگار

ئەو مژدەیە لەو دەمە
لام هەناسەی مریەمە
چوومە ریزیان ئەو دەمە
خوا یار بێ ئەو سەردەمە
وەتەن دەکەین بە گوڵزار