شاعیر: پیرەمێرد
کتێب: شیعری وەسفی
سەرناو: بەهاری ڕوو زەرد
لەبارەی شێعر: ساڵی ١٩٤٧دیوانی پیرمێرد، بەڕگی یەکەم، لاپەڕە ٢٦٠، کۆکردنەوە و لێکۆڵێنەوەی: ئومێد ئاشنا.نووسین: کەماڵ ڕەحمانی

بەهاری ڕوو زەرد، بەهاری ڕوو زەرد
منیشی خستە کەژ و کێو و هەرد

ڕەنگ زەرد و سەر شین، دەروون پڕ لە دەرد
بۆ عالەم شادی، بۆ من ئاهی سەرد

جەرگم لەت لەتە وەک هێڵی ناو وەرد
ئاخ بۆ دڵسۆزێک، بۆم بێ بە هاودەرد

ڕەنگ هەڵبژێرێ لە شێوەی بەهار
لەو ڕەنگەی خۆش بێ لای دڵەی غەمبار

لە گوڵە زەرد ڕەنگ، لە گوڵ نەورۆز داخ
لە شەونم فرمێسک، لە تەمی چەم ئاخ

لە وەنەوشە شین، لە نێرگز خومار
لە گوڵاڵە خوێن، لە دیدەی شەوبێدار

لە خونچە پەیکان، لە سوسەن خارێ
دڵ بریندار کا، لە دووری یارێ

من لە دووری ئێل ،جەرگم خوێنین بێ
چەن خۆشە برین لەسەر برین بێ

ئەگەڕێم بە شوێن، دەردەدارێکا
کەس‌وکار کوژراو، دڵ زامارێکا

وەک تاق تاقکەرە تا دەمی بەیان
ناڵە ناڵمە لەسەر ( کەلیخان)

لافاوی فرمێسک، لە دووری یاران
سەرەوخوار ئەڕوا وەک لێزمەی باران