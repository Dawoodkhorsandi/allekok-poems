شاعیر: مەولەوی تاوەگۆزی
کتێب: دیوانی مەولەوی
سەرناو: هامدەردان ئێشێ

هامدەردان ئێشێ... هامدەردان ئێشێ
پێمەوەن ئێشێ، چ تەرزە ئێشێ

ئێشێ پێچ چون ئێش وە ماران ڕێشێ
ئێشێ پڕ نێشێ، ڕیشەی گیان کێشێ

چ ڕێشێ، ئەسەر مەودای خەدەنگێ
ڕەهای شەستی تیر، شەنگێ، قەشەنگێ

ڕەعنا غەزاڵێ، باڵا شمشاڵێ
ساحیب کەماڵێ، گەردی دڵ ماڵێ

لەیل ئاسا نازێ، شیرین جەماڵێ
مەجنوون نیازێ، فەرهاد ئەحواڵێ

پەروانە سازش، شەمسا سۆزشێ
گوڵئەندام نازش، بەهرام شۆڕشێ

خورشید ئەتوارێ، نیلووفەڕ زەوقێ
عەزرا عوزارێ، وامیقی شەوقێ

پەری پەیکەرێ، پای دڵ پەی کەرێ
خەمدەر، خەمبەرێ، دڵدەر، دڵبەرێ

عەرەقچین نە تۆی سورمەدا غەرقێ
وە فەرقی فەرقێ با زەرق و بەرقێ

سەر وە دەسماڵێ، گەردن پڕ خاڵێ
دەس بازنە لاڵێ، پا وە خڕخاڵێ

پێشانی ماهێ، ئاهوو نیگاهێ
گێسوو سیاهێ، دڵ مەنزڵگاهێ

ڕوخسار و زوڵفێ سوبح و ڕەواحێ
دیدە و نیگا هێ] پیاڵە و ڕاحێ

ئەبرۆ و] موژگانێ، تیر و کەوانێ
سەد پەری نیشان پەرێ نیشانێ

نەشئەدەر دەمێ، بەزمئارای جەمێ
عەنبەر پەرچەمێ، پەرچەم وە خەمێ

شەکەر زوبانێ، غونچە دەهانێ
لوولوو ددانێ، لەب لەعل کانێ

پەنجە خامەیێ، دڵان نامەیێ
ڕەقەم ڕەویەی سەیر، عەشق عەلامەیێ

تینەت نەزیفێ، زینەت زەریفێ
خەڵقی لەتیفێ، خوڵقی شەریفێ

میهری بەهارێ، قەهری خەریفێ
بەشیر ڕەدیفێ، نەزیر حەریفێ

شاهین کردارێ، تەرلان تەوارێ
ژەرەژ ڕەفتارێ، تووتی گوفتارێ

شابازێ، شازێ، شاهان مومتازێ
شاهیدێ، شۆرێ، شۆڕ و شەڕ سازێ

پەنهانی گەنجێ، عەیانی ڕەنجێ
سەد عیشوە سەنجێ، پڕ لارە و لەنجێ

ئاشنا بۆیێ، بێگانە خۆیێ
بەهانە جۆیێ، بەها نەجۆیێ

نزیکی ڕایێ، نووری سەفایێ
دەیجووری وەحشێ، دووری جەفایێ

سەروی تەزەروێ، گوڵی بوڵبوڵێ
خوتەن وەتەنێ، لە سایە سڵێ

شیرینێ، تەڵخێ، خوشکێ، پڕ نمێ
غوڕڕەیێ، سەلخێ سروورێ، خەمێ

حۆری سروشتێ، قەسری بەهەشتێ
زوڵف زەننارێ، دەیری کەنشتێ

خەیاڵ پەشێوێ، عاقڵان شێوێ
شێوە باگردچێو، پاک جە گردچێوێ

هەر ئێشێ جە نێش تیری ئەو کەسەن
نە جای نەشئەی نۆش نَشْأَتَیْن وەسەن

سەردا وە هەمدا تان و پۆی جەرگم
نمانا مەحشەر غەرغەرەی مەرگم

بازدێم وەی زامەت، وەی ئەندامەوە
بەڵ بەیان وە شۆن باز بێزامەوە