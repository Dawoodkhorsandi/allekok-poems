شاعیر: مەولەوی تاوەگۆزی
کتێب: دیوانی مەولەوی
سەرناو: نامەی عەنبەربۆت

نامەی عەنبەربۆت باد سوبح ئاوەرد
عەترش زامەکەی کۆنەم تازە کەرد

موتاڵەعەم کەرد وە دەم دەردەوە
جەفاکەی وەرین جە یاد بەردەوە

مەفهووم بی تەحریر وەش تەقریرەکەش
مەعلووم بی جە لای خەستەی تیرەکەش

فیدای خامەت بام وە یادم کەردەن
یادم نمەشی تا وە ڕۆی مەردەن

بەڵام جە دووریت شای ساحیب شەرتان
دوودی دڵ وە چەرخ هەفتەمین یاوان

دووریت چون ئەڵماس نیشتەن نە جەرگم
ها وەختەن بەیۆ وادەکەی مەرگم

داخی باڵاکەت بەروون وە گڵکۆ
وە هامباڵای وێم خاکم وە سەر بۆ