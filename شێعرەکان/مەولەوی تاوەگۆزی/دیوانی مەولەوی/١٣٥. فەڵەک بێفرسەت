شاعیر: مەولەوی تاوەگۆزی
کتێب: دیوانی مەولەوی
سەرناو: فەڵەک بێفرسەت

فەڵەک بێفرسەت.. فەڵەک بێفرسەت
ئەی چەرخی چەپگەرد، بێسەبر و فرسەت

غەدداری بەدکار، بێوادە و بەینەت
پڕ جەور و ستەم بێمیهر و مۆبەت

فەڵەک، وە بەختم چ نەردێ شانای
نامەی حەیاتم وە هیچ نەوانای

مەزرەعەی شادیم دای وە فەنادا
پووشەکەی جەستەم وە سۆزەی با دا

ئازیزم جە من بێگانە کەردی
شەرتی دۆسیمان جە بەین لابەردی

عەهد و مۆبەتت نە ویرش بەردەن
نە مەرهەمی زام، نە دەوای دەردەن

فیراقش فەرقم تا وە پەنجەی پام
ڕەگ و ڕیشە و پۆس جیا کەرد تەمام

لافاوی ئەسرین نە چەم هۆرێزا
وەڵگەکەی سەر تەڵ حەیاتم ڕێزا

هەر ئازام پەی وێش شین و زاریشەن
لاڵە و ناڵەی سەخت زامی کاریشەن

تۆ بێوەفاییت جە حەد بەرشییەن
باکت جە فەریاد مەزڵوومان نییەن

یەند ئازارم دای بێ ئەڕوام کەردی
وەسەن جەفا و جەور بێمەیلی و سەردی

شوهرەی مەجنوونیم لوان وە عاڵەم
کافر مەگرەوۆ پەی شوومیی تاڵەم

رەحمێ کەر ئازیز جە هیجری حاڵت
مانوو پەی تەواف ئاسانەی ماڵت