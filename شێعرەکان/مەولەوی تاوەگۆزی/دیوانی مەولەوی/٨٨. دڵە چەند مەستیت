شاعیر: مەولەوی تاوەگۆزی
کتێب: دیوانی مەولەوی
سەرناو: دڵە چەند مەستیت

دڵە چەند مەستیت جەم بی نە سەردا
چەند کاری ئارۆت وستەو ڕۆی فەردا

شەرتێوم نییەن جە بێشەرتیی تۆ
ڕوو سیای تۆبەی سەد فەردا نەبۆ

نەکەفتی ئەو ڕا پەی حەق پەرستی
تا بی وە هەمتای مەستی پای سستی

پیری حەڵقەسان خەم پەنەم وەردەن
پەی دەرگای عەدەم ئامادەم کەردەن

سەروەختی ئەدای ئەمانەتمەن
نەشری سیاهەی خیانەتمەن

موغەننی، تەنخوای من وە نەوایێ
وەی چەند فەردەوە هوردەر سەدایێ

یا ڕەبی نەی شەو تاریکەی فانی
هەر تۆ وە کردەی بەدیم مزانی

ئای سوبحی مەحشەر سەر ئەفگەندە وێم
شەرمندەی حوزوور خودا و بەندە وێم

بە ڕەحمەکەی وێت فەردی تەنیای تاک
بەشقی مەشقی عەشق دڵپاکانی پاک

بەو فەسڵی فیراق خاتر پڕ خاران
بەو دیای دمای یەکتری یاران

ئەر سەد تاوانم جە حەد ئەودەرەن
دەفتەرم جە ڕووی وێم سیاتەرەن

تۆ بویەر جە من جە پڕ ئینسافی
من ڕوو زەردی وێم کافییەن کافی