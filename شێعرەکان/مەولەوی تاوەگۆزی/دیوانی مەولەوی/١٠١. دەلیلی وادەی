شاعیر: مەولەوی تاوەگۆزی
کتێب: دیوانی مەولەوی
سەرناو: دەلیلی وادەی

دەلیلی وادەی سەر سەراوەکەم
بینایی دیدەی شەو بێخاوەکەم

ڕەفێقی سەرحەد ئەقلیمی دەردان
ناخودای کەشتیی بەحرەکەی هیجران

ئوستادی تەعلیم دەرسی مەجنوونیم
دەسگیری ڕاگەی سەختی و زەبوونیم

شەمعی بەزمگەی مەهجووری و دووری
میعماری ئەساس پایەی سەبووری

مەسقەڵچی سەواد ئایینەکەی دڵ
غەواسی دانەی دەریاچەی موشکڵ

خەم نە وەختی بەزم فەرمانفەرماشەن
شادیم ئەلوەدای جە لەیل جیاشەن

من خۆ پای خەمان سامانسام کەردەن
دەک بمرم هانات بەمن ئاوەردەن

وە مەرگت دایم زامم هەر بەسۆن
دەردی وێم کەمەن ئەمجار نۆبەی تۆن

پێسە مزانی هیچم کەم نییەن
وێران یانەکەم وێت وە چەم دیەن