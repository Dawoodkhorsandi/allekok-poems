شاعیر: مەولەوی تاوەگۆزی
کتێب: دیوانی مەولەوی
سەرناو: خامەی سەراوێز

خامەی سەراوێز نە چای سیایی
مەڕێزۆ ئەسرین شەکوای جیایی

نامەی سەد شکەنج وە هەم پێچ وەردەن
چون من سەر تا پاش شکستەی دەردەن

دەوات دووی سیاش جە دەم مەخێزۆ
نامە سیا خاک وە سەر مەڕێزۆ

دەوات دووی دەروون گێج دان وە هەمدا
لیقە وێش کێشان وە لیتەی خەمدا

خامە شەق وەردەن دەم مەکەردەوە
زار زار مەناڵۆ وە دەم دەردەوە

مەوات هەی ئاوات واستەکەی جەستەم
هەی مۆمیایی پێشەی شکەستەم

کام زام بی جە تۆ من نەویم نەسیب
جەفا هەر وە من، وەفا پەی ڕەقیب

زامان تاونان هووناوان جۆجۆ
دەرد وە بانی دەرد یە جە دووری تۆ

بڕیان تای ڕوباب قافیە خوانیم
نەمەندەن تاقەت عیبارەت زانیم

دەمەی هەناسەی گەرمی تارەکەم
نەکوورەی دەروون پڕ جە خارەکەم

ئایر دان حوجرەی دڵەی پڕ دەردم
سۆچنان کتاو مەجمووعەی فەردم