شاعیر: مەولەوی تاوەگۆزی
کتێب: دیوانی مەولەوی
سەرناو: کۆن ئەو دڵ

کۆن ئەو دڵ دیدەش بەرایی بدۆ
وە گەرمیاندا بدیۆ وە بێتۆ

کۆن ئەو چەم بێتۆ بەو ڕەنگ دڵشاد بۆ
سەیری مەنزڵگەی ئێڵاخش یاد بۆ

داخ پەی تۆ چ تەور بێڕەحمی کریان
ئێڵات پەی ئێڵاخ باز ئیزنش دریان

هەوای وەرکاوان چەنی تۆ وەش بێ
سەدای شەتاوان چەنی تۆ وەش بێ

تای چینی چنوور پای تافی بەفراو
هەر وە تۆ مەکەفت نە دەورەی کڵاو

هەر گوڵ پەی دەماخ بۆ عەنبەرین بێ
دەستش هەر وە دەس تۆوە شیرین بێ

ئیسە کێن پەی سەیر دڵ نە ئاهەنگ بۆ
وە بێتۆ دیدەم مەر دڵ جە سەنگ بۆ

کاڵای ماتەمیت پەی ئاڵەم سەندەن
دەشتان گشت زیندان هەربەندان بەندەن

هەوارگە ماتەم، گوزەرگە بێڕەنگ
شۆنەکەم پڕخەم، سەیرانگە دڵ تەنگ

خوێشان پەرێشان پەڵاس نە گەردەن
تو خوا بازەشان چون تۆشا مەردەن

بێتۆ کاروبار بەرتەرەف مەندەن
سەرکاری پاشا بێمەسرەف مەندەن

بەزمی هامفەردان بێزەوقەن بێتۆ
نەزمی هامدەردان بێشەوقەن بێتۆ

پات وە تۆی پەردەی پێواری کێشان
جەکام هامدەمێ خاترت ئێشان؟