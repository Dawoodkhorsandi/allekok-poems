شاعیر: مەولەوی تاوەگۆزی
کتێب: دیوانی مەولەوی
سەرناو: ئیمشەو هەر خەمەن

ئیمشەو هەر خەمەن ها نە کەمیندا
هەر دەردەن مدۆم وە ڕووی زەمیندا

دڵ نە گەردەلوول بێپەرداخییەن
دەماخم نە گێج بێدەماخییەن

سا، دەروێش! وە عیشق مەلاوی دەروێشان
وە یا هووی وە سۆز ڕیازەتکێشان

هەر پاسە مەبۆ زەلیلی، دەخیل
چینەی زیاتەر مازەم وە زەلیل

پەی دیگی دەروون جۆشی کوڵ و کەف
تەسکینی نمەک کزەی کەف و دەف

با بەیۆ وەش وەش سۆزەی سەداکەت
لەرەی نەوای تەرز شیرین ئەداکەت

بەو نائیرەوە، بەو دائیرەوە
خاس بنیەر هەستیم وە ئایرەوە

بەڵ ئیمشەو خەمان شێونان کەڵەک
تا سەحەر چوون بۆ گەردشی فەڵەک