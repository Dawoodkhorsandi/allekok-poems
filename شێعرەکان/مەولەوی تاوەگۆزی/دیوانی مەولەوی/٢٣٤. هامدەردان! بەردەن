شاعیر: مەولەوی تاوەگۆزی
کتێب: دیوانی مەولەوی
سەرناو: هامدەردان! بەردەن

هامدەردان! بەردەن... هامدەردان! بەردەن
ڕۆح و دڵ و دین وە تاڵان بەردەن

دەروون وە مەودای خەدەنگ ڕێش کەردەن
ڕیشەی سەبووریم تاتا کێش کەردەن

وە نێشی پڕ ئێش ژاری ماری دەرد
سەراپای ئەعزام لەتار لەتار کەرد

وە نووکی نەشتەر پۆڵایی فیراق
پڕ جە زام کەردەن دەروونی موشتاق

جەمین قەمەرێ، سیمین سیم بەرێ
موویی کەمەرێ، شیرین دڵبەرێ

مشکینە خاڵێ، یۆسف جەماڵێ
مەحبووب جەلالێ، لەیلئاسا حاڵێ

سەرو باڵایێ، حۆری نومایێ
خورشید جەلایێ، غیلمان ئاسایێ

دیدە غەزاڵێ، نازک خەیاڵێ
دوڕدانە لاڵێ، ساحیب کەماڵێ

قومری سەڵایێ، بوڵبوڵ نەوایێ
لالە لیوایێ، ئاهوو نیگایێ

کەبک خەرامێ، شابازی ڕامێ
تەزەروی نامێ، هوما مەقامێ

داوودی دەنگێ، گوڵاڵە ڕەنگێ
شەدە قەشەنگێ، قوماش فەرەنگێ

وەنەوشە بۆیێ، گوڵغونچە جۆیێ
بەهانە جۆیێ، کەعبەسا کۆیێ

سولەیمان جاهێ، جام جەم نیگاهێ
سکەندەر شاهێ، دارا دەرگاهێ

ڕەعنا سادەیێ، نیگا بادەیێ
سەهبا نەشئەیێ، پەری زادەیێ

شۆخ و شەنگ تەرزێ، قەد قامەت بەرزێ
سنەوبەر لەرزێ، ئیتاعەت فەرزێ

هیجران دۆزەخێ، ویسال بەهەشتێ
نازک گوڵڕوخێ، کەعبە کەنەشتێ

عیشوە و ناز دارێ، یەکتا نیگارێ
حیلە و فەن کارێ، گەرم بازاڕێ

غونچە دەهانێ، تووتی زوبانێ
ساحیب زەمانێ شەکەرئەفشانێ

ڕەقیب دەمسازێ، غەریب نەوازێ
نازەنین گازێ، عاشق گودازێ

ئەبرۆ کەمانێ، پەیکان موژانێ
سەوڵ خەرامانی، مەولان نیشانێ

یەند تیری نیگای بێمەیلیش دا لێم
یەند ژاری «سجە»ی هیجران وەردەن پێم

ئەو کەردەن تەمام سەراپام چڵچڵ
ئێد فەتار فەتار کەردەن جەرگ و دڵ

خوسووس شەرارەی خورشیدی دووری
ماران گاز کەردەن زەخمی مەهجووری

مەر لابەرۆ ژار وە دارووی ویساڵ
یا وە مەرهەم سێڵ زام کەرۆ پاماڵ

وەرنە ئارەزووی ژیان مەحاڵەن
خەیاڵی حەیات فکرێ بەتاڵەن