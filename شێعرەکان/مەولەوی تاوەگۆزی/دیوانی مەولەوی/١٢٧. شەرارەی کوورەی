شاعیر: مەولەوی تاوەگۆزی
کتێب: دیوانی مەولەوی
سەرناو: شەرارەی کوورەی

شەرارەی کوورەی دەروونی پڕ جۆش
دیگی چەمەی چەم ئاوەرد وە خرۆش

سەر کەردەن هووناو نە ڕووی ڕوخسارم
کەردەن وە شەتاو جەستەی خەمبارم

وەلوەلەی لوولەی پێشەی ئازای چاک
یاوا وە سەرین نۆ پەردەی ئەفلاک

پەرێم مەگرەوان ئینس و جینن و حوور
ناڵە مەکاران جە دەرگای غەفوور

مەلاڵان یەکیەک پەرێ ڕزگاریم
پەرێ ساڕێشی زامانی کاریم

تۆ نە تۆی حیجاب ئیستیغنا مەدهۆش
نە حەجلەی خاوگای ڕاحەتی خامۆش

نەیاوان هێمان وە لات فەریادم
نەزانات وە دەرد داد و بێدادم

سا گۆش دەر ساتێ وەی زیر و بەمدا
بویەر وە باڵین ئەهلی ماتەمدا

تا لێت مەعلووم بۆ سەختیی هیجرانت
بزانی وە دەرد خەستەی زامانت

بەڵکم ڕەحمی خەیر باوەری وە دڵ
ساتێ پەی دەروون تەسکین بۆ حاسڵ

چینە زیاتەر، شای نەو نەمامان
بێئینسافییەن جەفای بێسامان