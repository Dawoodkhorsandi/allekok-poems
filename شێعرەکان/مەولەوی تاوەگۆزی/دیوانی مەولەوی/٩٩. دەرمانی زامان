شاعیر: مەولەوی تاوەگۆزی
کتێب: دیوانی مەولەوی
سەرناو: دەرمانی زامان

دەرمانی زامان دەردەکەی کاریم
هامڕازی ناڵەی شەوان بێداریم

ڕاحەتیی جەستەی مەینەت بارەکەم
تەسکینیی دڵەی پڕ جە خارەکەم

نامە و هەدییەی دۆسانەت یاوا
تەسدیعت کێشا خەیلێ ماڵئاوا

ڕەویەی بوزورگیت وەجا ئاوەردەن
غەریب نەوازیت وە پیشە کەردەن

بەڵام بیناییم، من دۆسی گیانیم
نەک چوون بێشەرتان نانی و زوبانیم

دڵم وە مۆبەت مەیلی تۆ شادەن
ئەی تەعاروفە جە لام زیادەن

خوسووس من سەرعی و لێوە و وێڵی تۆم
سەودایی خەمبار ئەڕاگێڵی تۆم

پەی تۆ خاترم پڕ نێش و خارەن
پەی تۆ زیندەگیم چون ژاری مارەن

دەروونم دایم جە هوون کەیلی تۆن
حەیاتم وە شەوق هەوای مەیلی تۆن

هەرگا دیم وە چەم شێوەی باڵاکەت
بۆسام خاکی پا و گەردی پاڵاکەت

ئانە گرد مایەی کامەرانیمەن
ئانە گرد وەشی و شادمانیمەن

وەرنە ئیسە من هوونی دڵ وەردە
قامەت سەنگیبار خەمان خەم کەردە

دەروون وە مەودای دووریت بییەن ڕێش
هەی خاکم وە سەر سەوقاتم پەی چێش