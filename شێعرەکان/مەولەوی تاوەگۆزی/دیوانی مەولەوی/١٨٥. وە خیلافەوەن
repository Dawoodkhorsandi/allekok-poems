شاعیر: مەولەوی تاوەگۆزی
کتێب: دیوانی مەولەوی
سەرناو: وە خیلافەوەن

وە خیلافەوەن یارانی سەرمەس
تەقازای زاتیی تەبعم هەرچی هەس

جەزبەی ئاهینم دەماخ دان پەرداخ
میقناتیز تۆی جام کەردەن وە یاتاخ

کارەبا نە دەور کام مدەرۆ دەور
نە دەورەی موورەی کارەبا کا تەور

ئەر گێروو وەکام کافوورم کەمکەم
ئاو قەفاڵی وێش مەپێکۆ دەردەم

أَنفِیەکەی گەرد ڕای دەردم هەوا
مەکەرۆ دەماخ ئەفلاتوون دەوا

گەرمیم تافی ساف وە سەر ئەندەردا
بەستەن وە ڕووی تاش نیمە کەمەردا

ئازیز یەقین عەکس وەش نامەکەی تۆن
سایەکەی سیفەت کەلامەکەی تۆن

نازوون وەی مەزهەر، های های یە چێشەن
نەشئەی ئەو سیفەت زاتی تۆ پێشەن

جە نامای جواو، جە بێوەفاییم
هەرچیت فەرماوان ڕاسەن، بیناییم

ئەر وەفام مەبی پەی تۆ مەمەردم
خەیر مەبڕیابێ پەنجەی پای فەردم

ئازیزم نامە پێچ مدۆ چون مار
خامەی چەم یەکێ، ئەسرینان هەزار

وێش دان نە سەر کەف کووپەی سیایی
پەی شەکوای عەرزەی دەردی جیایی

وەخوا نە دووریت کۆتاییش ئاوەرد
نە گیان ئیختیار ماوای بەدەن کەرد

بەڵام یادەکەت ناستەنش وێم پێم
وێم بەرکەرد، نیشتەن وێش جە یاگەی وێم

ئەجزای تەن یەکسەر جە شادمانی
نمەیۆش وە خاو سەد زیندەگانی

هەر جزوێم پەی وێش یەند سەرشار بییەن
ئەی جزوم جەی جزو خەبەردار نییەن

نە دڵ یادی ڕاز سەفحەی نامەشەن
نە سەرپەنجە هۆش گرتەی خامەشەن

یەند نە تۆی زەلکاو دەواتی پڕ وەی
مدران مونتەزر وەڵگ ئاوەردەن نەی

نەی مدۆ سەدای دڵان پێ خەستە
وەڵگ مارۆشەوە بەستە وە بەستە

ئیسە یادتەن سزای خیتابەن
ئەر سزا وە ناز، وەر وە عیتابەن

نە نە، سفتەی هیجر خاڵی ئاڵاتم
دۆزەخیی دۆزەخ دوریی باڵاتم

بویەر جە مەنەیم شای نەو نەمامان
مەردەن پەی گرۆی دۆزەخی نامان