شاعیر: مەولەوی تاوەگۆزی
کتێب: دیوانی مەولەوی
سەرناو: نامەی نەفتینت

نامەی نەفتینت یەک ڕۆ باد ئاوەرد
کڵپەی بڵێسەی کوورەم زیاد کەرد

دەڵاڵەت جۆشۆ چون ڕۆی ئازادی
گەرمەی گەرمی نەزم بەزمی پڕ شادی

سەدای «لاو هەی لاو»، زڕەی زەڕزنجیر
سڵسڵە و بانیسەر، بەندزرێ و لاگیر

زیلەی گوارە و زرنگەی زەنگڵەی زەڕ
لەرزەی نەونەمام، لەرەی لیمۆی تەڕ

شەوقی زەرق و بەرق، فەرقی زەڕ کڵاو
ورشە و پرشەی خووی کوڵمی بۆ گوڵاو

شەقە و تەقەی گەرم، چەپڵە و چیڵەی نەرم
چریکەی وە ناز، تریکەی وە شەرم

سەمای دەسماڵان، ڕەمای نەوهاڵان
نەمای مەلالان، نمای وەشحاڵان

چفەی گەردەن کەچ، مەرگی من چێش واچ
خاین وە خەفەت، نەزان جگەر پاچ

لارەی قەتارەی لاو شەدەلاران
ئیشارەی کەمکەم پەنجە وشاران

شاخەی شریخەی خشڵی نیمە ڕەنگ
فڕەی فۆتەی شۆر، پاژنۆی گوڵەنگ چەنگ

خشە و خشپەی خاس، ترپەی پەنجەی کەوش
عیشوە و نەزاکەت، کریشمەی بێخەوش

وە لیمۆی ئاڵای کاڵای باڵای شەنگ
قرچە و چۆقەی جەرگ، دڵ وە خەمان تەنگ

خەمیا و چەمیای ناز نیمچە کناچان
دەنگی هەی شاباش نەوجوان واچان

شاباشی شادیی شەیدای شاباشان
خاسخاس کزەی سۆز دەروون خاشخاشان

یاران، یاوەران، های دەردەداران
بەیدێ بکەردێ من سەنگەباران

جە نەحسیی تاڵە و جە بەدئیقباڵیم
هەر کۆ فرسەتەن من یاگە خاڵیم

ڕوو ئەو شیوەنان دەی ئەجەل بۆرێ
نەو بەزمی شیرین مایەی هەر شۆرێ

تا وەی ڕەنگی زەرد چون خەزانەوە
سیمی سافی هەرس کەس نەزانەوە

هەرلایێ بادەی شەوقێوەم وەردا
یەکسەر سەر چون گیان شاباشم کەردا

خاڵۆ گیان نامان پەی نەو نەمامان
گیان دان وە مۆبەت، پەی مەعدووم ئامان