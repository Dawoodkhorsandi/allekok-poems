شاعیر: مەولەوی تاوەگۆزی
کتێب: ئەو شیعرانەی دراونەتە پاڵی مەولەوی
سەرناو: ئیمشەو وە کەردەش دڵ بێ پەردە بی

ئیمشەو وە کەردەش دڵ بێ پەردە بی
مەفهوم جە ناڵەش ئەی دوو فەردە بی

ئەی خام بێ مەغز، هەر پۆسەکە وێم
کۆس بەدنامی کۆس کۆسەکە وێم

جە جەردەی هەوەس نە ڕەستەکە وێم
نە هەردەی عەبەس دەست بەستەکە وێم

هانام هەر وە تۆن ساقی جەمین جام
ئیحیا کەر وە ناز، جە مەی، مەردەی خام

چەنی خەفای چەم بدەر وە دەستش
وەی وەی وە ئەو مەی یەکسەر کەر مەستش

شێوەی دانەی خاڵ نە تۆی جام مەی
نەشئەی مەزەی تۆم بدەوش پەیا پەی

مەست بوون تا مەحشەر وەی ئارەزووی یار
جە نەفخەی هاوار دڵان بۆ بێدار

بەڵ خامی و عەبەس، بەدنامی و هەوەس
هەنی نە ئاڵەم نەزڕناش جەرەس