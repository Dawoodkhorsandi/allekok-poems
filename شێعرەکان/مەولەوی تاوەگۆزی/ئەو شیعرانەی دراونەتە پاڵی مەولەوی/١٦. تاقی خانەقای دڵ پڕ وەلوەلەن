شاعیر: مەولەوی تاوەگۆزی
کتێب: ئەو شیعرانەی دراونەتە پاڵی مەولەوی
سەرناو: تاقی خانەقای دڵ پڕ وەلوەلەن

تاقی خانەقای دڵ پڕ وەلوەلەن
تاس کەللەی سەر پڕ نە هەلهەلەن

فیکرم نە تەزهیب نەفس و ئیسباتەن
خەیاڵم مەشغووڵ شەرح سیفاتەن

عەکس تەجەللای مەشعەل ڕووی دۆس
شەوق مەدۆ چون شەم نە فانۆس پۆس

توور تەن شۆڵەی جەزبەی حەقیقەت
کەردەن وە سورمەی دیدەی مەعریفەت

تا خاس عەقیدەی ئەحواڵ موکحەل بۆ
نەوا قورس نوور ئیخلاسم کەل بۆ

دووبینی ڕای ڕاس وەرنەدەی جە دەس
مەبۆ وە باعیس توغیان هەوەس

یەک ڕەنگی مایەی ڕستگارییەن
ساقی دەی جامێ دەردم کارییەن

دەمێ قەوی کەر زەعیفی تاڵەم
بەڵ دەمێ کەم بۆ ناڵەم جە ئاڵەم