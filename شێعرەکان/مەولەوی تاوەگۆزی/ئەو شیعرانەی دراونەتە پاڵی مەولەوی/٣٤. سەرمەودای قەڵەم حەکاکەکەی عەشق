شاعیر: مەولەوی تاوەگۆزی
کتێب: ئەو شیعرانەی دراونەتە پاڵی مەولەوی
سەرناو: سەرمەودای قەڵەم حەکاکەکەی عەشق

سەرمەودای قەڵەم حەکاکەکەی عەشق
نەقست نە عەقیق دڵدا کەردەن مەشق

زهوورت کەردەن نە مەغز و پەیدا
چون قووەی نەشئە جە عەین مەیدا

تەمام ئازام مەملووی مەیل تۆن
لێم حاڵی نییەن هەستی وێم جە کۆن

زمان تەوبێخ نمەکەرۆش پاک
ئەر سەد تیغ بەیۆ سینەم کەرۆ چاک

کائینات جە لام گرد تەسویر تۆن
ئەر بانەن، ئەر دەشت، ئەر شاخەن، ئەر کۆن

مەر سەرسمان و جەورەکەی قەزا
عەکست نە بینای جەستەم کەرۆ جیا

وەرنە تا حەیات عاریەتم مەندەن
ئەجەل بنچینەی نەسیب نەکەندەن

هۆش و خەیاڵم دایم جە لای تۆن
ویردم زیکر تۆن ئەر شەوەن، ئەر ڕۆن

تاقەت نە کانوون عەسیق جگەر
کەردەن وە ئەکسیر دەرد پر خەتەر

نە قابلەی دڵ سعوودش کەردەن
مەنفەز دیدەم نیگاش نە دەردەن

کەردش وە تەڵا مس ڕوخسارم
بیەن وە باعیس گەرمی بازاڕم

هەر کەس مەوینۆ مەشناسووم دەردم
مەزانۆ نە عیلم وەفادا مەردەم

خاکم نەم داوەی مەوتەن جە ئەزەڵ
سەبتەن نە کەللەم یەک ڕەنگی ئەوەڵ

پایەداری عەهد خاسەی زاتمەن
سەربازی پەی دۆس نە سیفاتمەن

سەرف ڕای یاران تا گیان بۆ باقی
ئومێدەواریم دەورەی تۆن ساقی

پێم دەر نا فالج قەڵع تەن بەرۆ
ناسەرەی قەڵبم وە خالس کەرۆ

ڕەواج بازاڕ سەهبا نۆشان بۆ
داخڵ وە مەجلیس خەرقە پۆشان بۆ