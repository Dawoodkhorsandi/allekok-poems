شاعیر: مەولەوی تاوەگۆزی
کتێب: ئەو شیعرانەی دراونەتە پاڵی مەولەوی
سەرناو: قوربان چەم چەمش وە تۆ نە کەفتەن

قوربان چەم چەمش وە تۆ نەکەفتەن
بەڵام نەو ساوە نامت شنەفتەن

ئارەزووی وە گەرم دیدار تۆشەن
پەی فەردای خدمەت نەزرولفتۆشەن

تا ئێستە چەند جار تەدبیرش کەردەن
تەقدیر ڕیشەی ئەو جە بێخ ئاوەردەن

بەند وە ئیحرام بەند کەعبەی حزوورەن
ڕا نمەزانۆ بەڵەد زەروورەن

مەواچان هیممەت پەی بەڵەد خاسەن
ڕاسشان فەرمان، ئەڵبەت هەر پاسەن

هیممەت تا سەر بۆ چەم بەیۆ وە لات
سەر سەربڵند بۆ، چەم وە خاک پات

ئەر سەد واوەیلان هیجران باڵات
مەینەتەن دووری تۆزەکەی پاڵات

بەڵام چون کەردەی گەردش چەپگەرد
گەردەلوول چەرخ هیجرانت هۆر کەرد

ڕەزام وە تەقدیر، دڵ دام وە ڕەزات
تەن کەردم سپەر تیرەکەی قەزات

ویەردەن فەسڵ وەسڵەکەی جاران
ئاما و لواکەی سەبا و ئێواران

ئێستە پێچ وەردەم چون مار کوشتە
مەقرچوو وێنەی دانەی بریشتە

سەڕسەڕ هیجران هۆر کەردەن پەی دڵ
هەر تۆزم بەردەن مەنزڵ وە مەنزڵ

جە دووری باڵات ناڵە ناڵەمەن
ئاما و ناماکەم ئەڵڵاو ئاڵەمەن