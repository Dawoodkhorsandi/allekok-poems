شاعیر: سابیر ڕازی
کتێب: هۆنراوەکانی وەلی دێوانە (شەم و پەروانە)
سەرناو: لە شەم جیام من

لە «شەم» جیام من، لە «شەم» جیام من
«پەروانە»ی پەشێو لە «شەم» جیام من

مەجنونی وێڵی دەشت و سارام من
مەئیوسم لە «شەم» چارە سیام من

شێت و سەرگەردان لە خێڵ جێ‌ماوم
وێڵ و دەربەدەر عەقڵ شێواوم

بێ‌کەس و تەنیا، بێ‌هاودەم ماوم
لە گێژی دەریای خەما خنکاوم

ڕەش‌تر لە بەردی هەواران منم
دەربەدەرماوی دیاران منم

کەوتووی توناوتون توونی «تەبەس»م
جەفای بەبێ‌سوود ڕەنج بە عەبەسم

دەرد و ئێش وەک کێو بارە لە شانم
بۆدیدەنی «شەم» هەر چاوەڕوانم

هاودەمی وەحشی و جانەوەرانم
ئەشکەنجە و ئازار بارە لە شانم

چاوەڕوانی ڕێ‌ی یاری کوێستانم
دڵ پڕ لە حەسرەت چاو بەگریانم

بێگانەی قەوم و کەس و کارم من
نائومید لە «شەم» پڕ ئازارم من

تا کاتێ ئەمرم دڵ‌مەحزونم من
گڕی عیشقی «شەم» لە دەرونم من