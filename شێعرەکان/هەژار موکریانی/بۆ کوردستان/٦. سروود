شاعیر: هەژار موکریانی
کتێب: بۆ کوردستان
سەرناو: سروود
لەبارەی شێعر: ١٩٥٦/٠٧/١٠ - قبور البیض، «توربەسپیان» سووریا

وەتەن سوێند بە کێوانی سەربەرزی تۆ
وەتەن سوێند بە داهاتی سەد تەرزی تۆ

وڵات سوێند بە بەفرت بە خۆشیی هەوات
بە نەفتت بە ئاوت بە دەجلە و فورات

هەتا قەترەخوێنێکی تەڕ شک دەبەین
بە قوربانی ئازادیی تۆی دەکەین

کوڕانت لەڕێی کوردەواریی مەزن
لە کوژرانێ سازن بەڵام نابەزن

سەر و ماڵ بە قوربان دەکەین گشتمان
لەڕێی سەربەخۆبوونی تۆ نیشتمان

عەرەب، تورک و فارس لەسەر خاکی تۆ
سێ دڕکن لەسەر سینەکەی چاکی تۆ

هەچی خوێنمژی کورد و داگیرکەرە
کفن هەڵگرن با ڕووە و مەقبەرە

ئەبێ خواردنی ئێمە دەرکەن لە دڵ
چەقۆ گەییە ئێسقان و خوێن هاتە کوڵ

دەمی خەنجەری تیژ و مووکارمان
گەلێ تینووە بۆ خوێنی بەدکارمان

سەروماڵ بە قوربان دەکەین گشتمان
لەڕێی سەربەخۆبوونی تۆ نیشتمان

لە ڕووی دۆست ڕووخۆش و گەش هەر منم
لە ڕووی دوژمنی مەوتەنم مردنم

گەزەنفۆن و شێردڵ دەدەن شاهیدیم
کە شێری شەڕ و کۆتری ئاشتیم

بە دۆلار ئەوی ویستی دنیا گرێ
یەقین خۆی دەتۆپێت و کورد نامرێ

هەزار سوێندی بەغدا وەکو پووشە لام
لەسەر زۆرکەران مەرگە هێزی سەلام

سەروماڵ بە قوربان دەکەین گشتمان
لەڕێی سەربەخۆ بوونی تۆ نیشتمان