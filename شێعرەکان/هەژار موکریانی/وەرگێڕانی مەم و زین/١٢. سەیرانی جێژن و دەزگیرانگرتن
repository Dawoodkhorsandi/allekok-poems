شاعیر: هەژار موکریانی
کتێب: وەرگێڕانی مەم و زین
سەرناو: سەیرانی جێژن و دەزگیرانگرتن

دیسان کە نواندی جێژنی نەورۆز
لەگوێرەیی ڕێوشوێنی پیرۆز

گش ورد و درشتی ناو جزیرێ
بیگرە لە شوانێ تا وەزیرێ

شاری و ڕەمەکی و گزیر و هەرچی
تێیدا بوو شڕە و گەڕۆک و چەرچی

پۆلپۆل دەگەڕان لە کێو و دەشتێ
خەمیان دەپەڕاند لە سەیر و گەشتێ

هێندێک بە پێیان دەچوونە باخان
سواران دەگەڕان لە کێو و شاخان

هێندێکی بە یەک یەک و جودایی
دەستێکی بە گەل بە دڵ تەبایی

هێند هاتبوو خانم و ژنی جوان
دنیا پڕی گوڵ ببوو لەبەر وان

تێی هاتبوو هێند پەری و فریشتە
تا وابێ بەهەشتی گەورەدەشتە

کیژۆڵە و لاو و ڕووبەخاڵان
لێوقەند و مەمک دوولیمۆکاڵان

خونچەدەم و ڕووبەخاڵ و خوێنسووک
لاوی تەڕ و تازە، لووس و بێتووک

کڕیار و فرۆش هەموو جوان بوون
نرخ و بەنرخ لەسەر ڕووان بوون

نازداری دەهاتە باری سەودا
نەک کۆنەپەڕۆ و کەڵاف و هەودا

جوانچاکی دەهاتە تای تەرازوو
چاو کاری دەکرد نە زۆری بازوو

ئەو ڕۆژە دەبوە کە جێژنی سەرساڵ
منداڵی دە ساڵ و پیری سەد ساڵ

خۆیان نەدەهاتە بیر چە جارێ
ئاهەنگ و بەزم بوو تا ئێوارێ