شاعیر: شەریف حوسێن پەناھی
کتێب: ملوانکەی شین
سەرناو: وێنە

گەڵاڕێزان هاتەوە
ناخی باخی گرتەوە

گەڵای زۆری وەریون
سینگی باخی پۆشیون

تاو ناتاوێ شنەی با
بە ئەسپایی دەیانبا

خۆری بێ تینی سەر دێ
وەک رێبوارێ ماندوو بێ

وردە وردە دێتە خوار
ئەنیشێتە سەر کۆسار

دیسان بە لوتکەی کێوا
رێ دەکەوێ بەو دیوا

****

باخەوان کز و تەنیا
لە سەر ئاوی کانیا

دەستی پیر و لەرزۆکی
داناوەتە سەر چۆکی

بە شوێن بیری پڕ داخا
چاوی دەکشێتە باخا

دارێکی وشک و مردوو
لانەی مەلی کۆچ کردوو

نە سەوزایی نە سێبەر
نە ئاهەنگی پەلەوەر

لە بیری نایە هەرگیز
گەڵاڕێزانی پاییز

وا دڵپڕی کردبێ
ناخی گیانی گرتبێ

****

جارێ سەری دائەخا
سەرنجی کانی ئەدا

ئاوێنەی رووناکی ئاو
وێنەی دێنێتە بەرچاو

وێنەی پیر و زەردی خەم
پڕ چین و خەتی ماتەم

وێنەیێ پەژارە دیو
وێنەی گوڵێ هەڵوەریو

فرمێسکی ژینی تاڵی
دێنێتەوە خەیاڵی

ئەوسا بەهاری بێ تین
ئێستا پاییزی خەمین

گاڵاڕێزانیش ئەڕوات
هاکا بەهارێ تر هات

تەنیا ژینی من وایە
ئیتر بەهاری نایە

****

کەم کەم فرمێسکێ ئەتکێ
ئاوێنەی کانی دەشکێ

لە چۆڵی باخا جار جار
گەڵای زەردێ دێتە خوار

لە گەڵ ئاوی کانیا
رێ دەکەوێ دڵنیا

باخەوان سەر دائەخا
سەرنجی وێنەی بدا

ئاوی کانی شێواوە
وێنەی تێدا نەماوە

لە چۆڵی باخا جار جار
گەڵای زەردێ دێتە خوار