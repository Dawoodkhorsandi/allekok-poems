شاعیر: شەریف حوسێن پەناھی
کتێب: ملوانکەی شین
سەرناو: خاک و خۆر

١

ئێوارەیە و دنیا جوان
لە سووچی تاقی ئاسمان

کیژی زێڕینی هەتاو
خۆی شاردەوە لە بەرچاو

لە سەر سینگی شاخ و هەرد
کۆی کردەوە زولفی زەرد

تاکوو بەیان بە سەرخۆ
لە تەختی سووری ئاسۆ

دیسان بخاتە سەر شان
زولفی زەرد و پەرێشان

دارستان مات و خەمبار
لە شوێنی کیژی دڵدار

پەژارەی تاریک و رەش
شەوگاری گرتە باوەش

بە هیوای ژوانێکی تر
خۆپیشاندانێکی تر

سەری نا داوێنی شەو
خەمی شاردەوە بە خەو

تاکوو بەیانی نم نم
فرمێسکی ساردی شەونم

بۆئەوینی خاوێنی
ئەڕژێنێتە داوێنی

٢

مانگە شەو چاو هەڵدێنێ
روخساری خۆی بنوێنێ

بە جوانی دەشنێتەوە
جێگای خۆر بگرێتەوە

خونچە سەری دەربێنێ
باڵندە بجریوێنێ

بەڵام هەرگیز ناتوانێ
تەنیا ئەمە بزانێ

نێوان ئەو دڵدارانە
خاک و ئەو خۆرە جوانە

بە راسی هەر رۆژێ دێ
کە دڵداری تەواو بێ

هەر وەها دەشنێتەوە
جێگای خۆر بگرێتەوە

خۆرەتاو چاو هەڵدێنێ
دێت و دڵی ئەشکێنێ