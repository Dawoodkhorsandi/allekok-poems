شاعیر: مەلای جزیری
کتێب: دیوانی مەلای جزیری
سەرناو: لەو سەحەر جەولان ددت بایی سەبایێ راست و چەپ
لەبارەی شێعر: راست و چەپ

لەو سەحەر جەولان ددت بایی سەبایێ راست و چەپ
سوسن و سونبول ب مەستی بێن سەمایێ راست و چەپ

دا ژمیحرابا دونونان سەجدە بەت ئەسوەد حەجەر
دل ب میزان ماهی نەو ئەبرۆ نومایی راست و چەپ

دل ژبسکا فلفلین بو فر ددا خالا سیا
شەهپەرێ زولفا شەپالێ دال دایێ راست و چەپ

عالەمەک ویرانی زولفێن تە ژ ڕەنگی عەنبەری
چەرخ و پەروازێ ددەن جارەک لبایێ ڕاست و چەپ

خەنجەرو تیرو تەبەر بارین شبە بەرق و بروسک
میصری یان لامیع ژ ئەڵماسان ددایێ راست و چەپ

تەیرک و عیقدو شوراب و نەترک و بەرگ و وەرەق
هەر بلەرزو جەزبەیێن یاقوتی تایێن راست و چەپ

بشکوین بەندا گریبانێ ژڕەنگی کەوکەبان
بەرق و تیرۆژێن ژخورشیدێ ڤەدایی راست و چەپ

کەوکەب و قەوس و قوزەح، لوئلویی بەندا حەیدەری
تێن تەوافا زولف و خالێن دلڕوبایێ راست و چەپ

دل دخونت زولف و خالان دیم و بالایێن ژنور
هەر ب قانون موژدەیا غەیبی ژنایێ راست و چەپ

زەنگی یان جەوشەن ڤەبەستن پێش بەری جوقا حەبەش
دابڕستن یەک بەیەک چون بەرلیوایێ راست و چەپ

چینگ چینگا بشکوان ئاوازو دەنگی زەر گوان
سەد مەلایک گۆهددن بەر وێ نەوایێ راست و چەپ

لەو ژعیشقا وێ دنالن بازن و بەرگ و وەرەق
جەزبەیا دل من ژرەمزا وان گەهایێ راست و چەپ

زوهرەو عیقدا سورەییایێ دشەرقێ کەششفین
لەیلەتول قەدرێ ژ مەغریب پەردە دایێ راست و چەپ

زوهرە رەنگی ماهو خورشیدێ ژباڵا وێ نما
لەو دو کەوکەب چونە ڤێڕا ئیستیوایێ راست و چەپ

بێتە ئەیوانێ ژخلوێ حوریا قودسی سروشت
سەد هەزاران حۆری قودسی تێن لیقایێ راست و چەپ

ما (مەلایێ) ئەز لەبی لەعل ئابی حەیوان بت نەسیب
قودسیان راگرتی یین دەستێ دوعایێ راست و چەپ