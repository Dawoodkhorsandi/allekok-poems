شاعیر: مەلای جزیری
کتێب: دیوانی مەلای جزیری
سەرناو: من ددل کۆڤان هەزارن داغ و کەیبەر بێ حیساب
لەبارەی شێعر: منی قەرەبەخت

من ددل کۆڤان هەزارن داغ و کەیبەر بێ حیساب
میحنەتا وەردێن ب خارن وین ددلدا سەد نوشاب (یان، نەشاب)

سەد نوشابن من ددل ئیرۆ ژخارێن سۆر گولان
یەک ب یەک پەیکان چەڤی بون چونە جەرگێ دا کولاب

پوڕ ب وان جەرحان خۆتیرن لۆ کووی دەرمان دەکەن
شەربەت و ئاڤا حەیاتێ شەککەرو قەندو گولاب

گەر دو سەد پەیکان دنیڤا دل بوان دێ خۆش بوان
هەر دەما کەوکەب بدینا نەجم و پەروین بێ حیجاب

زوهرەوو عیقدا سورەییا کەششفی بون ئەو دشەرق
سایەیا بەختێ مە دایی مال سەر پەردەو نیقاب

واژگون دەوری نومامن چەرخ و بایێ لەو لەبان
کەوکەبان سەیرا موخالیف گرت و تێکل کر حیساب

ڤێک کەتن شەمس و زوحەل ئیرۆ دبورجا عەقرەبێ
سەیف چو دەستێ مریخێ مولکی دل لەو بو خەراب

لەو تەنەززول کر مریخی نەوبەچو دەورا زوحەل
چو تەرەف میهرا سوپیهرێ نەززلی عەردان عەزاب

لەو ب شەش بورجان عوتارید ژئافتابێ دور بو
لێ زوحەل بو موشتەری ئاڤیتە چەرخێ ئینقلاب

شەووشی نەزما نجومان هەیئەتا چەرخ و بروج
لەو ل وەزعەک دەر نەتیتن ماه و زوهرەو ئافتاب

مونقەلیب من دی مەنازیل ڤاژی ئەو سەیرێ دکن
یەک ب یەک خون ژێ دبارن ئاتەش و لەمع و شیهاب

زوهرە چەنگی ئەڤ سواژدی ئەو ژی چەنگ ئاڤیتە چەنگ
خۆش لە پێ قانونی وی گوە دەتو قانون و روباب

ئەز دبێم ئاخر زەمانە دێ قیامەت رابتن
لەو شەڤا تاری کشاندی یو نهیشت ئەسوەد غوراب

خۆش ل من عالەم سیاه ما ستێرو کەوکەب قەت نەمان
ئەز ژڤێ روژێ دترسام ئاخری زوکر شتاب

ئەڤ نە ئەو ئیقلیمە یا شەمس و کەواکیب تێ ب سەیر
ئەز نەوێ عەردێ دبینم یاکولێ ئەو ماهتاب

جینن و تەییارەک مەدی وەربو دمن وندا کرم
دامە بەر پەنجەو کولابان هەلفراندم وەک عوقاب

سوفلەوی ئینام و ئاڤیتم زەمینا زولمەتێ
لێ کو هشیارم گەلۆ یان خەونەمن دیتی ب خواب

دێوی مەلعون و منافق ئی خودێ رورەش کری
ما ببالا هەلکشیتن عاقیبەت چی بت سەلاب

ئەهرەمەن تەعلیمی دابو، ئەبیەزی دەست تێ هەبو
پوڕ ب ڤی تەعلیم و رایێ هاتبو، چوبو، خیتاب

سەرسەری عیللەت نزانی سیحر یا ئەبیەز دکەت
پوڕ غەلەت ئەرزان مەدی دەرحەق خوە ئەو عالی جەناب

ئاه ئەییامێن ویسالێ وەهکوخۆش بورین و چون
ئەو شەرابا عەیش و نۆشی ما لەپێش بەرمن سەراب

شەربەتا شیرین لەبان زەهرا هەلاهیل بو دناڤ
لەو بنارێ فیرقەتێ ئاخر ل من دل کر کەباب

هودهودەک خۆش تەبع من ئیرۆ دڤێ هەروەک نەسیم
دا ببال دلبەر هنارا بانیادیسا جەواب

عەرزی حالی من بگوتایە ب عینوانی ئەدەب
ئاستان بکرا زیارەت چەترو سەیوان و تەناب

دا دچەشمان من وەرێنا خاکی هەروەک توتیا
یا حەبیب پێ لێ نهایی بانیاوی ئەو توراب

هەرکەسێ رابێ دبەحسێ جارەکی مەهدەر بکەت
خەیری هەفتێ حەج ددێرت بەلکو بیهتر ئەو ئەواب

وەعدە دابو دێ شەهیدکم وێ ب شیرێ خۆی شەریف
مانەبێ ئیرۆ پەشیمان ئەو ژ تەدبیرا سەواب

شەرحی حالی من (مەلا) نارەت بەیازی هێ تەمام
ڤێ سەوادێ گەرچی هەردەم ژێ برن سەد ئنتخاب