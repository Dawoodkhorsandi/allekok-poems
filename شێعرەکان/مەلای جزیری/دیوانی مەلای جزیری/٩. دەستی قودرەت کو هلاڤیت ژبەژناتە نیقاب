شاعیر: مەلای جزیری
کتێب: دیوانی مەلای جزیری
سەرناو: دەستی قودرەت کو هلاڤیت ژبەژناتە نیقاب

دەستی قودرەت کو هلاڤیت ژبەژناتە نیقاب
ل جەمالا جەبەروتی مەنەمان پەردە، حیجاب

ل گولێن تەی تەرو نازک کو سەحەر گرتی خوناڤ
دئەباریق و قنینان ژحەسەد سوهتی گولاب

عەینی کافوری یە مەشرەب مە ژحوسنا تەیی ساف
لەو ژعیشقاتە ددل دامە ڤەبو عیلمی عوباب

مە ژسەر چەشمەیی حەیوان قەدەحەک سافی ڤەخوار
ناگەهی لەززەت و زەوقامە ب سەد جلدی کیتاب

لەو دچەنگێ مە دخونێ کو دعشقا تە ب ساز
مە ببەژناتە دخونن نەی و قانون و روباب

قەهوە یا تەلخ دگەل زەهری هەلاهیل ب دەری
مە ژدەستی تە مبارەک شەکەر ئامیزە خوشاب

قولزومی عیشقێ ژبایێ خۆ موخالیف دەمەکی
دهەماماتی عەجاجی مەل سەر دەستی غوراب

سەحەری خضری عینایەت کو برین چەشمەیی دل
ب جیهانێ مە نەزەردا کو جیهان عەینی سەراب

ب حوبابێ مەبە مەغرور وەهە سەر گەشتە (مەلا)
باڤبەر کەفتی یە وی بێ هودە سەرگەشتە حوباب

وەیە هودهود ژسەبا بێت و بزانین چیە حال
کو لحالێ مە غەریبان نەسوئال و نەجەواب

هەردو بره ێن تەنە میحرابی چە ئیمان و چە کوفر
بودو نابود کویەکن ئەڤ چ سەواب و چە عیقاب

وەرە نیشانی (نیشانی) دەخوە بێ پەردە سەحەر
لێ ژخونێ بکە پەرهیز کو شەهیدان چەحیساب