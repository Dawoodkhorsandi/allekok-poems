شاعیر: مەلای جزیری
کتێب: دیوانی مەلای جزیری
سەرناو: ئیرۆ ژنو پورئاتەشم دیسا ژرەمزا دلبەرێ
لەبارەی شێعر: خەدەنگائاوڕان

ئیرۆ ژنو پورئاتەشم دیسا ژرەمزا دلبەرێ
مەجروحی قەوسی پەروەشم تیردانە نیڤا جەگەرێ

تیردان ژقەوسێ ئەسوەدە شەهزادەیا شیرین قەدە
کوشتینە وەک من چەند سەدە وێ پادشاهو بەکلەرێ

وێ بەکلەرێ پوڕ کوشتنە ئەنگوشت بخونێ رشتنە
ما ئەهلی دل قەت هشتنە؟ سوهتینە میسلی مەجمەرێ

لێ ئەز تنێ سەر تا قەدەم یەکسەر دسوژم دەم بدەم
وەسفێن دعیشقێ ئەز چدەم؟ نایێن حیساب و دەفتەرێ

وەسفێن ئەڤین و عیشقەهێ حوسن و جەمالا وێ شەهێ
نایێنە شەرح و مەدەهێ ئەحسەن ژنەقشی بەشەرێ

ئەحسەن ژحوسنا دیم دوڕێ شیرینی و گفت و سوڕێ
سەد زاهید ئێخستن ژرێ وێ نازک و لەب شەککەرێ

شەککەر دنیڤ لێڤانەوی ریحان لدۆر سێڤانەوی
مەشعەل دنیڤ شیڤانەوی تەیسێ ژرەنگی فەنەرێ

فەنەر نیە نورا حەقە حوسن و جەمالا موتلەقە
بەرقە سپێدەو شەفەقە زوهرەو شەمسا خاوەرێ

زوهرەو ماهو موشتەری من دین لدیمێ ئەنوەری
زولفا موسەلسەل عەنبەری سەردایە حەوزا کەوسەرێ

حەوزا ژ کەوسەر چەشمەتێ یاجیە درەوزا قودرەتێ
هەردەم ژنو وی سەردەتێ خەمری و تایێن عەرعەرێ

خەمری درەش بسکا حەریر وەربون لدۆربەدرا مونیر
بورجا کوحاکم لێ دومیر من دین لتەختی کیشورێ

تەختی دمیرو بەکلەران مەیدانی جوقا گۆی گەران
ئەسلان و جوتی مەی خوران مەی دان شەرابا ساغرێ

ساغر بدەست، سەرخۆش و مەست وەقتی سەحەر گەهدەست بدەست
غەفلەت دوبەکلەر مەی پەرەست کوشتم بدەربا خەنجەرێ

کوشتم بدەربا کەیبەران گەزمەو خەدەنگا ئاوڕان
رەمزو ئیشارات و سوڕان دان دل ژنیڤا پەنجەرێ

دان دل ژبەر حوسنا بنور بەرقا تەجەللایا سودور
لەو سوهتیەم وەک کوهی تور حوبب و ئەڤینا وێ زەرێ

حوببا تەما خوەش هشتمە؟ هەررۆ ژنو ئەز کوشتمە
یەکسەر ژخونێ رشتمە تیرو خەدەنگێن مەجەرێ

گەزمێن دشیرین نازکی دەربین دوی رمبازکی
چوبینە نیڤ دل گازکی من داد ژ زولما دلبەرێ

دلبەر چبێ حەد زالمە جارەک نەکر پرسێ لمە
لازم بحالێ عالمە لێ پوڕ ددیرت غەدەرێ

لازم بقەتلا من دڤی هێژ ئەڤ ددل ماری شەڤی
پەیکان دجەرگێدا چەڤی بەندکر بشەوکا عەنبەرێ

بەندکر کولاب و پەنجەیان دل ما دنیڤ ئەشکەنجەیان
من ئاه ژدەست وان غەنجەیان کوک و کوبارین دین بەرێ

رەمزو سوڕێن شیرین لەبان تیرۆژ و بەرقێن کەوکەبان
رێزا موسەلسەل عەقرەبان گەردان لە دۆرا قەمەرێ

من دین لدۆر بەدرا تەمام حەرفێن دمەکتوب دال و لام
وی پێشرەوی باتن رەڤام یەغما کرم سیمین بەرێ

سیمین بەرانەی شەکەری ئەو حوریا نیسبەت پەری
بەژنا شیرین دیمی زەری بو ژگولاب و ماوەرێ

بو ماوەرو شیرین لەبێ وی خوب و نورین غەبغەبێ
بەدرا دبورجا عەقرەبێ کەنگی ژبەر پەردێ دەرێ

بەدرا ژقودرەت لێ دونون ئەو قاتلا ئەسوەد عیون
پوڕ راکرن وی قەتل و خون عالەم پەریهت یەغما کرێ

هەردەم بزولمێ وە دسوژی قەلبێ ژحوببا تەی تژی
لازم دبێم من دێ کوژی کەس نینە چیتن مەهدەرێ

کەس نینەرەت مەهدەر بکت بەس گرتیان ئەبتەر بکت
خەملێ ژزێری زەر بکت شەفقەت ژیەکتا بدرێ

شەفقێ بدیداری خوەکت قەستا برینداری خوەکت
شەهیدی رەشماری خوەکت ئی سەر لفەتلا پیشتەرێ

فەتلی سیاه ماری شەڤین ریحان بدور سەروان چەڤین
ئاخر بسەلوێدا رەڤین خەف بون دتایێ چەنبەرێ

خەف بون دنیڤ تورا قزل ئیلان میسالی سەر لەمل
کوشتین و ژەهر ئاویتە دل هێژ کوشتی یێن رەمزا بەرێ

کوشتینە ئەم شیرین لەبێ تەحلی کەشین روزو شەبێ
گەر ئەز ببینم ئەوبخوەبێ ناکم ژ دل هێژ باوەرێ

ئەو نازکا نیسبەت گولێ جامەک ژکەوسەردا (مەلێ)
مەستم ژبەر قالو بەلێ حەتتابرۆژا مەحشەرێ