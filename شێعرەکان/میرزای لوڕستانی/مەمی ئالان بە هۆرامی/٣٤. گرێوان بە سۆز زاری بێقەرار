شاعیر: میرزای لوڕستانی
کتێب: مەمی ئالان بە هۆرامی
سەرناو: گرێوان بە سۆز زاری بێقەرار
لەبارەی شێعر: نووسین: کەماڵ ڕەحمانی

٩١٠

گرێوان بە سۆز زاری بێقەرار
جە ناگاهـ ئەمیر ئاما جە شكار

٩١١

پۆرسا ئەخبارات ئەی زایەڵەی شین
واتشان تۆ وەش مەوت بی خاتووزین

٩١٢

ئەمیر چوون شنەفت حەیران بی جە كار
ڕێزا بە چەم دا ئەسرینان ھەزار

٩١٣

نە ڕووی خانەی زین ئاما بە دامان
چەنی بۆزۆرگان میران سۆپاھان

٩١٤

ھۆر گرتن پایەی تابووت خاتوون
ئاوەردن بە شار بە دیدەی پەڕ خوون

٩١٥

خۆلاسە شوستن ئەو نازكبەدەن
لاشەی شیرینش نیان نە كەفەن

٩١٦

بەردن ومەقبەر میران سالار
مەدفوونش كەردن جە پەھلوویێ یار

٩١٧

ھۆرێزان بیانێ مەخلووقات شار
سەدایێ ئاما نەو ھەردوو مەزار

٩١٨

بەكر جەو دەم دا ئاما وە گۆفتار
جۆدا و بێ یەک نێشان قەرار

٩١٩

ئەمیر چوون شنەفت خرۆشا بە قار
فەرما بدەران ھەردوو ڕووی مەزار

٩٢٠

بێڵداران دەردەم داشان مەزاران
نگە كەردشان میران سالاران

٩٢١

ھەركەس نە جای وێش شین نە جامەی خواب
تەبەق تەبەق نوور مەخێزۆ وە تاب

٩٢٢

چوونكە دی بەی تەور غەزەب كەرد ئەمیر
ڕوو كەرد و بەكر مەردوود بێ پیر

٩٢٣

ھەردووشان جە دەھر دۆنیا بەرشیەن
ھێمای جە بەدی كۆتاھیت نیەن

٩٢٤

دەست پێكا وە تیغ ئەمیر بێ درێغ
پێكا و مۆھره‌ش تا یاوا وە مێغ

٩٢٥

ڕۆح پەلیدش شی وە جەھەننەم
ئەو خاس فاسدێ جە دۆنیا بی كەم

٩٢٦

مۆقەڕەبانش خەبەردار كەردن
لاشەی ناپاكش وە خاک سۆپه‌ردن

٩٢٧

قەترەیێ جە ھوون جسم بەدمەزھەب
كەفت نه‌ بەین قەبر دوو عالی‌نەسەب

٩٢٨

جەو دەم ئەسەر دا خارێ نەودیار
بیەن وە ڕەقیب ئەو ھەردوو مەزار

٩٢٩

ئیسە مەشھوورەن نە سای چەرخ كین
تەواتر ماچان خاری مەم و زین

٩٣٠

یاران ھۆرگێلان ئامان ئەو دوما
مەردم ساكن بی جە شۆر و غەوغا

٩٣١

ئنبار بشنەوان یاوەران یار
چوون لوا بەنگین یار وەفادار

٩٣٢

مەند و یەک قۆناغ بیاوۆ و شار
شی نە واقعە شەھی شەھریار

٩٣٣

شاهـ چون دیش نە خواب بەنگینە و زار
بیدار بی جە خواب بێ سەبر و قەرار

٩٣٤

ئاواز كەرد یاران میران سالار
عەجەب خواوێ دیم نەی ھەنگام كار

٩٣٥

سالاران ئامان تەمام نە گۆفتار
واتشان خەیر بۆ خەیریەت ئاسار

٩٣٦

ناگاهـ جە تەقدیر پادشای جەبار
گەردێ نە سەحرا دیار دا دیار

٩٣٧

و دووربین دیا شا نە ڕووی تەلار
واتش بەنگینەن مەیۆ بێمه‌دار