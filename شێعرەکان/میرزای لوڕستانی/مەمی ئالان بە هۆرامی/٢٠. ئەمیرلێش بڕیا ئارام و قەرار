شاعیر: میرزای لوڕستانی
کتێب: مەمی ئالان بە هۆرامی
سەرناو: ئەمیرلێش بڕیا ئارام و قەرار
لەبارەی شێعر: نووسین: کەماڵ ڕەحمانی

٤٩٠

ئەمیرلێش بڕیا ئارام و قەرار
سپورد ئەرواحش نە پەی ھێجر یار

٤٩١

سۆپاه‌حەبەش وست نە دۆشش بار
ئەندۆش بۆڵەند بی چوون بەرزی كۆسار

٤٩٢

خواب و خۆراكش نە دڵ كەرد برین
فكر و خەیاڵش سەودای خاتووزین

٤٩٣

زەوق و شادیش بی ئەو شه‌وو ماتەم
قەڵا قەڵاش كەرد سوڵتانان غەم

٤٩٤

خوورووس بەرئاوەرد سەوت سۆب سەحەر
موئەزن واناش ئەڵلاھوو ئەكبەر

٤٩٥

ڕەوشن بی وە نوور سەحرا و دەشت و دەر
ئەوقات نمازان بەر ئامان وبەر

٤٩٦

ئەمیر ھۆرێزا دڵ جە غەم پەروەر
ئەدا كەردش فەرز حەیێ تەوانگەر

٤٩٧

ئاتەش دەروون وەنەش دا ئەسەر
ھۆرێزا جە تاب تا ئاما بوەر

٤٩٨

ئەو جا كە واعد پێش دابێ نشان
شی بە ئەو دیار و ئەندەك زەمان

٤٩٩

خاتوون كەنیزێ دەردەم كەرد رەوان
بشۆ بوینە ئەر كەسێ مدران

٥٠٠

بتاو تەعجیل جواب باوەر پێم
تا كە دیدارش بوینوون بوێم

٥٠١

كەنیزەك ئاما بێ سەبر و ئارام
یاوا بەوجایێ مەواعد مقام

٥٠٢

دیش كە جوانێ مدران نە ئەو جا
وێنەی یۆسفەن بە حۆسن و سیما

٥٠٣

و بێڕۆح مدران بە بێدەنگ دوون
چمان وەندە بێن نە چاره‌ش ئەفسوون

٥٠٤

چەشم ئنتزار خاتوون گرت نە دەر
تا كە كەی مەدۆ كەنیزەك ئەسەر

٥٠٥

ساعەتێ ویەرد بێزار بی جە گیان
نە جواب ئەزو یافت نە نام (و) نشان

٥٠٦

یەكێ ھەنیش كەرد نە عەقەب ڕەوان
ئەویش نادم بی بێ نام و نشان

٥٠٧

عەجەب مەند خاتوون جە نامای ئێشان
ئاما و بیروون خاترپەرێشان

٥٠٨

دیش كە شای ئەمیر مدران چوون لەولاك
كەنیزان ھەردوو مەدھۆشەن جە خاك

٥٠٩

ڕوو كەرد و ئەمیر خاتوون زەمان
وەش ئامای وبان بینایی چەمان

٥١٠

دیەنم خاوێ ئەی سالار جەم
مەگەر جه‌ مەحشەر بیاوین و ھەم

٥١١

دەر جەواب ئاما ئەمیر دەوران
باش نازداران خاتوون زەمان

٥١٢

ھەر سەرنوێشتێ جە زات سوبحان
بنویسۆ مەبۆ بوینوون عەیان

٥١٣

بەڵێ ئستدعام ئێدەن ئەر دانی
نەك ھەم جۆدا بوین نەی دۆنیای فانی

٥١٤

خەڵوەت من و تۆ جە سەرای زینەدین
لادێ و ھامدەم وهه‌م بنیشیم

٥١٥

ئەنگۆشت قەبووڵ نیا و دیدە
كەی ئارام جان ڕووح ڕەمیدە

٥١٦

ھەر وەقت فرسەت بۆ منەت باره‌نان
فێشتەر من جە تۆ جۆیای یاره‌نان

٥١٧

واتش ئەی نازدار ئەی كەمان ئەبرۆ
وادەمان ھەردوو سەرای زیندین بۆ