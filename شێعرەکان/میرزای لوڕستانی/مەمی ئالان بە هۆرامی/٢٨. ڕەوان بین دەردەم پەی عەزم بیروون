شاعیر: میرزای لوڕستانی
کتێب: مەمی ئالان بە هۆرامی
سەرناو: ڕەوان بین دەردەم پەی عەزم بیروون
لەبارەی شێعر: نووسین: کەماڵ ڕەحمانی

٧١٤

ڕەوان بین دەردەم پەی عەزم بیروون
بدیە چێشش كەرد چەرخ پەڕ فنوون

٧١٥

چەند ڕووزێ گۆزەشت نە مابەین كار
جە نۆ سازنان سەحاری و بەدكار

٧١٦

زیندین زیافەت درۆست كەرد پەی میر
دەعوەت كەرد ئەوڕۆ میر بێ نەزیر

٧١٧

لوا وە خدمەت ئەمیر چوون شای مەم
نشتن بەرابەر ھەردووشان و ھەم

٧١٨

وەقت شام ئاما سفرە ئاوەردن
ئەلوان تەعامان نۆش جان كەردن

٧١٩

قەلیان (و) قاوە ئاما نە دیوان
عەزم نەردبازی ئاما نە مەیدان

٧٢٠

نەردشان ئاوەرد ئامان بە دڵواز
مەم چەنی زیندین ئۆیین كەردن ساز

٧٢١

مەم وات و ئەمیر دڵواز بۆ وه‌ھەم
زیندین وات به‌ڵێ بۆ وه‌ بان چه‌م

٧٢٢

دوو سێ مەرتەبە كەردشان ئۆیین
میر ئەغڵەبه‌ش كەرد جە ئەمیر زیندین

٧٢٣

بەكر جەو دەم دا فكرێ كەرد نە كار
شی وە ئەندەروون نەكەردش مەدار

٧٢٤

وات بە خاتووزین نە ڕووی بەھانە
میر فەرمان بەیۆ و دیوانخانە

٧٢٥

نە ڕووی پەنجەرە مەنزوور بدەرۆ
چەنی مەم دڵواز سەترەنج مەكەرۆ

٧٢٦

دەردەم بەرئاما خاتوون وێنەی ماهـ
نە ڕووی پەنجەرە مەكەردش نگاهـ

٧٢٧

ئەوڕۆ شای ئەمیر خەیلێ بی غالب
شاه‌ و یەک ئۆیین ھیچ نەبی تاڵب

٧٢٨

جە ئامای خاتوون واقف نەبی مەم
جە قەفاشۆوە مەنزوور دابێ چەم

٧٢٩

ڕوو كەرد و بەكر چێش ئامان بوێم
ئیمڕۆ ھیچ نەردێ نەمەیۆ پەرێم

٧٣٠

ئاما بە جواب بەكر سەرئەنجام
وات تەبدیل كەران ھەردووتان مه‌قام

٧٣١

ئقامەتش كەرد میر زیندین دەردەم
میر و جای ئەمیر، ئەمیر وجای مەم

٧٣٢

نشتن ھەردووشان بەرابەر نە جا
ئەمیر بوڵەند كەرد دوو چەشم شەھلا

٧٣٣

دیش و چەم خاتوون نە ڕووی پەنجەرە
ئەرواحش لوا جە تەن یەكسەرە

٧٣٤

چەشمش مۆعەلەق دەروونش پەڕ رەنج
نمەدیش و چەم خانان سەترەنج

٧٣٥

نمەزاناش داش فەرز و كۆل كامەن
ڕۆخ (و) شاھ جە كام جاشان مه‌قامەن

٧٣٦

داشان سەترەنج مەشانا یەكسەر
ئەما جە دەروون ھیچ نەبێش خەبەر

٧٣٧

چەند ئۆیین جە بەین ھەردووشان ویەرد
ئاخر ئەلئەنجام زیندین گرەو بەرد

٧٣٨

ڕوو كەردش و مەم ئەمیر و ڕازی
واتش نەسەندم داو دەستبازی

٧٣٩

ئاما بجواب ئەمیر غەمبار
حاشاییم نیەن جە لوای ئی كار

٧٤٠

ھەر ئدعات ھەن بوازە و كام
ئختیارداری باقی وەلسەللام

٧٤١

فەرما و خاتوون بۆ وە ئەندەروون
دوو دەستش ببەند بە بێ چەند و چوون