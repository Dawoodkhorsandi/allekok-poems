شاعیر: میرزای لوڕستانی
کتێب: مەمی ئالان بە هۆرامی
سەرناو: چەكۆ بە غۆڕان ئاما جە دیوان
لەبارەی شێعر: نووسین: کەماڵ ڕەحمانی

٦٨٦

چەكۆ بە غۆڕان ئاما جە دیوان
گرتە بێ و دەست تێغ بێ ئەمان

٦٨٧

ھەركەسێ عەزمش كۆشتەی ئەمیرەن
بەی تێغ ئەڵماس لاشەش ئەسیرەن

٦٨٨

بەنگینە دەردەم ئاھر گڕا لێش
دەستش دا و تێغ بێ خەوف( و) ئەندێش

٦٨٩

ڕوو كەرد و ئەمیر یار وەفادار
قەسەم و بێچوون پادشای مۆختار

٦٩٠

ھەركەس نە جاگەش بەرخێزۆ و قار
مەپێكوون و تێغ  شە و شەھریار

٦٩١

دەردەم ھۆرگرتن ئەمیر بێقەرار
تا شین و یانە نەگرتن قەرار

٦٩٢

ئەو شه‌و میر زیندین ھیچ نەكەرد خواب
جە خەوف یاران شیران پەڕتاب

٦٩٣

سەحەر زوو بەكر تەڵەب كەرد ئەمیر
بدیە چێشت كەرد مەردوود بێ پیر

٦٩٤

تەدبیر بكەرە تا چوون مەبۆ چوون
وەرنە و تێغێ مەڕێزنووت  ھوون

٦٩٥

جە نۆ سازنا فنوون بێ مەدار
ڕوو كەرد وئەمیر وات ئەی شەھریار

٦٩٦

تەدبیرش ئێدەن ئاواز كەر یاران
بدەرە  وە مەم خاتوون سەر زۆبان

٦٩٧

جه‌ڵه‌با‌نه‌و پووش بادەرماڵانە
بدەرو‌ تاجدین پەرێ بەھانە

٦٩٨

ھەروەقت ڕەوان بی تاجەدین ڕاھی
بكەرە  و مەم ھەرچ وێت خواھی

٦٩٩

قەبووڵ كەرد تەدبیر بەكر چوون ئەمیر
تەڵەب كەرد ئامان یاران دۆڵیر

٧٠٠

وات و تاج‌ئەلدین خاترت بۆ جەم
خاتووزین بەخشام  یەكبارە  و مەم

٧٠١

تاج‌ئەلدین ئەژنی جە ئەمیر كەلام
دامانش بۆسا بە سەد ئحترام

٧٠٢

ڕوو كەرد و تاجدین ئەمیر نامدار
فەردا ڕاھی بەر مەگیره‌ قەرار

٧٠٣

قانوون ئیلات با دەرماڵانە
ھا بەخشام و تۆ پەی وێت بستانە

٧٠٤

چوون مەم مێھمانەن بمانۆ نەی جا
حازر بۆ جە لام جە گاهـ و بێگاهـ

٧٠٥

تا بە خەیریەت بازگەشت مەبوون
ئەسباب شادی درۆست مەكەروون

٧٠٦

جە نۆ تاج‌ئەلدین ھۆرێزا وە پا
جە ڕووی بەندەگی بۆسا دەست شاهـ

٧٠٧

مۆبارەكبادی خێزا جە مەجلس
خاتر جەم كەردن یاران مۆنس

٧٠٨

ساكن بین ئەوشه‌و بە خاتر گۆشاد
غەم و خەیاڵان تەمام دان و باد

٧٠٩

نەو دەم كە تولووع ڕۆ بی ئاشكار
تاج‌ئەلدین وه‌ ئەسپ تازی بی سوار

٧١٠

عەفۆ با چەكۆ شێران شكار
بەردش چەنی وێش بەنگین نامدار

٧١١

ھمەتخواییش كەرد جە شاهـ ئەمیر
وات خانەی وێتەن بێ عوزر و تەقسیر

٧١٢

ھەر چ وێت خواھی فاعل بەر مۆختار
ھەر چ عەزمتەن باوەرە  نە كار

٧١٣

مەم وات ئحتیاج بەی حەرف نەداروو
گردتان بە زات خۆدا مەسپاروو