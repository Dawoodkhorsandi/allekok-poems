شاعیر: میرزای لوڕستانی
کتێب: مەمی ئالان بە هۆرامی
سەرناو: مەئزوون دا ئەمیر خاتوون دڵبەر
لەبارەی شێعر: نووسین: کەماڵ ڕەحمانی

٤٠٦

مەئزوون دا ئەمیر خاتوون دڵبەر
منبەعد ڕەھا بەر نە ڕووی دەشت و دەر

٤٠٧

ھەر تەعامێ ھەن وێت درۆست بكەر
قەبووڵ نەداروون خلەل دۆ  ئەسەر

٤٠٨

خاتوون وات بەڵێ میر تەمیزم
جە كەنیزەكان كەمتەر كەنیزم

٤٠٩

بشنەو داستان عەجایب دڵگیر
نشتە بێ ئەمیر ماتەم و زویر

٤١٠

ڕوو كەرد وعەفۆ، چەكۆی بەرادەر
ئیمرۆ كۆی غەمان وە نەم دان ئەسەر

٤١١

ئەو تەخت و نەردە  باوەر بە دڵواز 
بشانیم نەردێ نەی چەرخ كەچباز 

٤١٢

 ئاوەردن نشتن ھەرسێ بە ڕازی
نیاشان بەنای كار نەردبازی

٤١٣

چەند ئۆیین جە بەین ھەرسێشان ویەرد
جە ناگاه‌ بە ئەمر تاك تەنیای فەرد

٤١٤

خاتوون شیرین جەمین بۆگۆڵاب
ئاما چوون خورشید بسەرچەشمەی ئاب

٤١٥

سەر تا پا لباس ئاڵای زەروەرەق
خورشید جە نوورش  ھۆرگرتن رەونەق

٤١٦

نازك و نازدار پەریزادەیێ
جە نەسڵ پەری پاك ئوفتادەیێ

٤١٧

باڵابۆڵەندێ عەرعەر ئەندامێ
قەمەرڕۆخسارێ، ماھی تەمامێ

٤١٨

دوو چەشمان سیا عەمبەرین موویێ
لوول وەردە حەیان ئەفعی گیسوویێ

٤١٩

ئافەت دەوران كەمان ئەبروویێ
وەی كەری وەی باز وەی وھەر سوویێ

٤٢٠

خوونخوار و بێڕەحم خودا نەترسێ
مەغروور و مەدھۆش ئەحواڵ نەپرسێ

٤٢١

مەكەر پەی قتاڵ وەرینان مەستێ
تیر غەمزە و ناز دایم نە شەستێ

٤٢٢

سەر تا پا بنوور قودرەت سرۆشته‌ن
باڵا وێنەی حوور باغ وەھەشته‌ن

٤٢٣

شەوقش وێنەی ماه‌  دووھەفتەمینەن
ڕەویڵەی  ڕه‌مكێش نازدار چینەن

٤٢٤

كۆرپە حەیی تا ران سیاه‌ سه‌عبانی
كەردن سەراوێز تەخت پێشانی

٤٢٥

جا گرتەن نە پای عەرەقچینەوە
جەواھر نشان بەھای چینەوە

٤٢٦

پەی بێداری زۆڵف سیای چین چینش
پەی پەی مەبۆسان لەعل ماچینش

٤٢٧

ئەبرۆ چوون كەمان گۆرگیر بەھرام
یان بەدر ھلال یەكشەوەی تەمام

٤٢٨

نەققاش قودرەت دوو عەین كەردەن مەشق
بیەن و سەرمەشق عاشقان عەشق

٤٢٩

ئاھووی تەتارانی خۆش چەریدە
وەلەدەی جەیران  سا پەروەریدە

٤٣٠

دەم دوڕج یاقووت كەیلەن جە گەوھەر
پەروەردەن بە ناز چون شەھد وشەكەر

٤٣١

دوو دەستەی كەڵاف مقرازی كەردن
و بان گۆناش چین چین چین وەردن

٤٣٢

بەو تەور ناكەسه‌ن وەقت عبادەت
لەعل بەدەخشان مەدۆ بغارەت

٤٣٣

شوعای زنەقدان مەدەرەوشۆ جە دوور
ماچی كۆی بلوور، یا خۆ  دەریای نوور