شاعیر: میرزای لوڕستانی
کتێب: مەمی ئالان بە هۆرامی
سەرناو: واتش ئەی میران سپاھان سالار
لەبارەی شێعر: نووسین: کەماڵ ڕەحمانی

٦٠٢

واتش ئەی میران سپاھان سالار
سەرانسەر جھان گرته‌ن گۆڕەی نار

٦٠٣

ئەگەر میر بوێش نەشۆ بێ مەدار
خانەی تاج ئەلدین سۆ چا چەنی شار

٦٠٤

ئەمیر ئێد شنەفت ھۆرێزا وە پا
تەمام ئحزارات راھی بین نە راه‌

٦٠٥

دیشان گۆڕەی نار یاوان بە گەردوون
ڕووی سەحراش كەردەن و زوڵمات توون

٦٠٦

جارچی جاڕش دا بێڵداران تەمام
مەردومان یاوان و سەقف سەربام

٦٠٧

مۆئەزن واناش ئەڵلاھو ئەكبەر
بەرز بی گوڕەی نار چوون نارئه‌لسەقەر

٦٠٨

چەند ھەزار گۆزە و جلدان پەڕ ئاب
رێزنان نە ڕووی شەرارەی پەڕتاب

٦٠٩

تا كە درەنگێ كۆشش بی نە كار
ئاخر سەرئەنجام كوشیا كوورەی نار

٦١٠

بەڵێ نە ئه‌و تاق تاج ئەلدین نە جا
ئەسبابێ نەمەند تەمام سۆ چیا

٦١١

نە ڕەخت نە ئەشیا نە ئەز حبووبات
تەمام بی وەگەرد نە ڕووی سەر بسات

٦١٢

ئەمیر بفەرماش و گشت سەروەران
ئەعلا تا ئەدنا كارسازی كەران

٦١٣

خانەی تاج ئەلدین یەكسەر بی و دوود
مەبۆ بكەریش جوملە بارووبوود

٦١٤

جە فەرمای ئەمیر ھەركەس جە لایێ
ماڵدار و بێمال ھەر تا گەدایێ

٦١٥

كەردن بارووبوود قەرە تاج ئەلدین
كۆ كۆ زەڕ و سیم كۆ بی نە زەمین

٦١٦

دوو سێ چەندانە ماڵشان جەم كەرد
ئلتفات میر جە حەساب ویەرد

٦١٧

گۆش بدەر و مەم چەنی خاتوو زین
جە سەرای ئەمیر جە یەك جۆدا بین

٦١٨

دەسماڵێ جە زین بە جا مەند نەوجا
بەكر پنھان بێ نە ئەو قەھا

٦١٩

دەردەم حازر بی ھۆرش گرت دەسماڵ
وات مەده‌ۆش و دەست میر بەرزئقباڵ

٦٢٠

ئحزار مەجلس گرد بی پەرێشان
ھەركەسێ لوان و جاگەی وێشان

٦٢١

ئەمیر ھەم ئاما نە جا گرت قەرار
تەڵەب كەرد بەكر مەردوود مردار

٦٢٢

ڕوو كەرد و بەكر ئانە یانی چێش
ئەعلا تا ئەدنا مسكین و دەروێش

٦٢٣

ئاما و ھانای یانەی تاج ئەلدین
تۆ نامای بەو جا ڕاست واچە یەقین

٦٢٤

قەیدێ نەدارۆ نامات بەركەنار
دارا و نەدارا مۆفلس و ماڵدار

٦٢٥

ھەركەس و پای وێش كێشا غەرامەت
نە غەرامەت دای نە كێشای زەحمەت

٦٢٦

ڕوو كەرد وئەمیر ئەمیران پێش
ئاما و گۆفتار ئەو مەرد بەدكێش

٦٢٧

كەسێ خانەی وێش بسۆچێ بوێش
من پەی چێش مەدۆن غەرامەت پەرێش

٦٢٨

ئەمیر جە ڕازان بەكر بی سەرسام
واتش ڕاست واچە حاڵی بوون تەمام

٦٢٩

بەكر عەرزش كەرد تەمەناو واچۆ
ئی سۆخەن جە لای شاھێ وێنەی تۆ