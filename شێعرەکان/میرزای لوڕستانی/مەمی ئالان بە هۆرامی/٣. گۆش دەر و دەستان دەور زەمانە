شاعیر: میرزای لوڕستانی
کتێب: مەمی ئالان بە هۆرامی
سەرناو: گۆش دەر و دەستان دەور زەمانە
لەبارەی شێعر: نووسین: کەماڵ ڕەحمانی

١٥

ئەوسا دۆمای مەدح یەکتای یەگانە
گۆش دەر و دەستان دەور زەمانە

١٦

بەتاڵ نمەبۆ نوێشتەی تەقدیر
تەقدیر علاجش نیەن بە تەگبیر

١٧

بە ئەمر بێچوون بەنای بان سەر
پەرواز نە ئاشیان کەرد دوو کەبووتەر

١٨

چەند نە ڕووی سەما پەروازشان کەرد
چەندێ کۆهساران، دجلەشان پەی کەرد

١٩

ئاخر سەرئه‌نجام نە ئەیوان مەم
هەردوو نە پاسار نشتن خاترجەم

٢٠

دیشان کە شای مەم نشتەن و دەماغ
شوڵەی جەمینش چون شوڵەی چراغ

٢١

باڵاش چون عەرعەر ساوای زەڕستوون
گۆناش مەدرۆشۆ وێنەی لاڵەی کۆن

٢٢

وستەن چەند فەرشان کار خۆراسان
موتەکا و باڵشت نە هەزار ڕەنگان

٢٣

ئەساسێ بەی تەور ڕازان ڕێزیان
فەرشان وهەشت جە لاش بێـزیان

٢٤

غوڵامان جە لاش دەست و بان دەست
ئێقامەت کەردەن جە باڵا و پەست

٢٥

پەڕەندان بەی تەور چون دیشان و چەم
ئەساسێ بەی تەور نادرەی ڕووی مەم

٢٦

یەکێشان دەردەم ئاما و گوفتار
بدیە چێشش کەرد چەرخ کەچ ڕەفتار

٢٧

واتش ئەی یاوەر ڕووی چەرخ ئەخزەر
وێنەی ئی جەوان په‌ڕ حوسن و دۆڵبەر

٢٨

نەدیەنم و چەم نە ڕووی ڕۆزگار
قەسەم و بێچوون دارای جەهاندار

٢٩

بنازوون بە سۆنع قادرێ وەههاب
بەی تەور سازنان جە یەک قەترە ئاب

٣٠

وان یەکی هەنی ئاما بە جواب
واتش ئەی یاوەر باچوون پەی سەواب

٣١

نە جزیر و بۆت خاتووزین نامێ
ته‌ڕک و زەرایف  شیرین کەلامێ

٣٢

باڵا تووڵ نەی، زەڕستوون خامێ
دوو چەشمان سیە  سیاه‌ بادامێ

٣٣ 

پەریزادەیێ، پەری مقامێ
زۆڵەیخا وارێ نە گۆل ئەندامێ 

٣٤

شیرین خۆسرەو هۆمەیلا کامێ
لەیلا سفەتێ عەمبەرین جامێ

٣٥

باش نازداران پڕ هۆش فامێ
قەمەرتەلعەتێ  ماهی تەمامێ

٣٦

مەریەمە ئاسا  بوڵەند ئەندامێ
شەکەرین ڕازێ  تاووس خەرامێ

٣٧

دۆخت میر ئاودەل نە پەردەی عسمەت
باش نازداران تەتاران و بەت

٣٨

هامشیرەی ئەمیر زیندین موانان
عەجەب مەردێوەن نە دەور جەهان

٣٩

شاهان جە سەوداش ڕەها دان عنان
جە مەشق مەجنوون جنوون موانان

٤٠

جۆفت ئه‌ی پسەر زینەن  بئه‌وساف
وەرنە نایابەن جە قاف تا بە قاف

٤١

ئاما بە گۆفتار ئەوەڵ  کەبووتەر
وات بە کەبووتەر دووەم  ئەی یاوەر