شاعیر: میرزای لوڕستانی
کتێب: مەمی ئالان بە هۆرامی
سەرناو: گەردەن سۆراحی چون منای بێگەرد
لەبارەی شێعر: نووسین: کەماڵ ڕەحمانی

٤٣٤

گەردەن سۆراحی چون منای بێگەرد
دیارەن وە بان چاڵ تینی زەرد

٤٣٥

په‌ڕ جە ماوی خاڵ فیرۆزەی خاڵان
دۆڕەن مەرجانەن دەھان ڕۆمان

٤٣٦

مەمان شەكەرسێب یا لیمۆی كاڵەن
یا خۆ شەممامەی زەرد بێخاڵەن

٤٣٧

وەی وەی جە حەیان خەم وەردەن وھەم
بیه‌ن وسه‌یوان سینە و خاڵ و مەم

٤٣٨

باڵا چوون نەوتووڵ نەمام عەرعەر
نایابەن جە لاش سەوڵ سنەوبەر

٤٣٩

بەی تەركیب ئەندام شۆخ شەنگەوە
بەی سەرمەستی ناز مەدھۆش ڕەنگەوە

٤٤٠

ئاما و سەر ئاب خاو خاو خەرامان
چوون وەحشی بێ باك ئەو ماه‌ تابان

٤٤١

ئەمیر چوون چەمش گنا بە ئەو نوور
وات سەللێ عەلا جەی ئازادە حوور

٤٤٢

یەكێ بۆ بەی تەور مەحبووب و دۆڵبەر
كێ بۆ چوون خورشید شەوقش دا ئەسەر

٤٤٣

جواب دان دەردەم ھەردوو بەرادەر
واتن نوور چەم غەمزەدەی غەم وەر

٤٤٤

یا كسرەت غەم فامت كەم كەردن
یا جۆرعەی نە جام سەرمەستیت وەردن

٤٤٥

یا یانەی دەروون وێت كەردەن وێران
نەشناسی مەگەر دۆخت ئەمیران

٤٤٦

ھۆشت جەم كەرە ئەر زەڕەێ پێتەن
مەعلووم بۆ جە لات كە یار وێتەن

٤٤٧

ئەمیر چوون ئەژنی ئی گوفتار و ڕاز
چون وەحشی مۆرغێ ئاما نە پەرواز

٤٤٨

وات بەرادەران ڕازم مەكەن فاش
ئەر ڕەزا دارۆن من مەشوو وڕاش

٤٤٩

سەر وخاك پای سایه‌ش مەوەروون
ئستدعایم ھەن عەرزش مەكەروون

٤٥٠

ئاما بە جواب عەفۆی بەرادەر
واتش نوور چەم ئەی یار یاوەر

٤٥١

چارسوو مەقامەن ھەر سوویێ گوزەر
پەڕ جە غەممازان ئه‌ی ڕووی دەشت و دەر

٤٥٢

نەك بشی وڕاش غەممازان كار
جە لای میر زیندین بكەران ئزھار

٤٥٣

سادقی و خدمەت پێت مەبۆ تەباه‌
مەشۆ نە راگەش ساكن بەر نە جا

٤٥٤

ئەمیر وات دۆنیا یەك فروو كەشەن
دڵوازی چەنی ئەمیران وەشەن

٤٥٥

چەكۆ وات عەفۆ چ كارت پێشەن
با بشۆ نە ڕاش كە یار وێشەن

٤٥٦

وێنەی ڕاویان مەكەری تەدبیر
كارت پێش نەبۆ با نەبۆ دڵگیر

٤٥٧

وات ئەی بەرادەر كە یار وێتەن
بشۆ بواچه‌ ھەر سۆخەن پێتەن

٤٥٨

ھەر نیازت ھەن بواچە پەرێش
خۆفت ھیچ نەبۆ مەكەرە ئەندێش

٤٥٩

ھۆرێزا وپا ئەمیر نامدار
ڕوو كەرد و جانب خاتوون نازدار

٤٦٠

یاوا و خدمەت سەوڵ نازپەروەر
سڵام داوەنەش چوون شەھدو شەكەر

٤٦١

عەلەیك دا جواب خاتوون وحجاب
ماندەنەبیش كەرد پەی خەیر و سەواب