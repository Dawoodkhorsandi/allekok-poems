شاعیر: میرزای لوڕستانی
کتێب: مەمی ئالان بە هۆرامی
سەرناو: ھۆر گرتن لاشەی ئەمیر ئەمیران
لەبارەی شێعر: نووسین: کەماڵ ڕەحمانی

٨٥٤

ھۆر گرتن لاشەی ئەمیر ئەمیران
بەردن پەرێ شار كارسازیش كەران

٨٥٥

ئەساس شۆرش مۆھەیا كەردن
بە ڕەسم شاھان تەمام ئاوەردن

٨٥٦

شۆستن لاشەی پاک كافوور ئەندازش
عەترامێز كەردن جاگە و جنازش

٨٥٧

نیان ئەو كەفەن لاشەش دەر زەمان
وەندشان چەندێ ئایات قۆرئان

٨٥٨

ھوون سیاوەحش جە نۆ جۆشاوە
ستوون ئەیوان كەیوان كێشاوە

٨٥٩

ناگاهـ پەیدا بی چەندێ جە سوار
پێشان بێ چەند ڕەخت چەند تاج و تۆمار

٨٦٠

سەقر و باڵەبان، باز و شاھینان
زەڕین قه‌ڵلادە  باز و باڵەبان

٨٦١

پیا بین جە زین تەمامی دەردەم
پۆرسان ئه‌خبارات وه‌رینان مه‌م

٨٦٢

بەنگین نگە كەرد چوون نە ڕاگەی دوور
دەردەم شناساش حەكاكان دەستوور

٨٦٣

جە نۆ زایەڵەی فۆغان و زاری
خێزیا جە بەین مەردان كاری

٨٦٤

تەمام ئەھل شار ئامان وە دامان
كەردشان شیوەن زاری فەراوان

٨٦٥

ئەسر شینگێڕاِن زەمین كەرد قرمز
خوونابە خێزا جە ھەر بووم و مه‌رز

٨٦٦

ئەر بەیان كەروو فێشتەر ئەخبارات
ئاھر مەگیرۆ تەمام سەر بەسات

٨٦٧

ھۆرگرتەن تابووت شازادەی غەریب
ئەو جا ئاب و گڵ كەردەبێش نەسیب

٨٦٨

بە ڕەسم و ئاداب بە ڕەویەی وێشان
سۆپه‌ردن وە خاک خاتر پەرێشان

٨٦٩

یاران ھۆرگێڵان ئامان ئەو دۆما
باز ھەم لاشەی مەم بە جا مەند نە جا

٨٧٠

بشنەو جە بەنگین یاوەران ئنبار
بدیە چێشش كەرد  یار وەفادار

٨٧١

سواران نیلی ئەسپان ھەم نیلی
قۆشان قەڵاخی تەولەھا فیلی

٨٧٢

بەیداقێ جە نیل نیلی كەرد وە پا
گرەو به‌ردەبێ جە نیلی سەما

٨٧٣

نیل جە ھندستان ئاما وە قیمەت
ئەوەند نیلی كەرد بەیداقان بەت

٨٧٤

پایەی قورتاسان جێ وە تی زەڕدۆز
سیاو كەبوود گرد ماتەمی ئەفرۆز

٨٧٥

ھمەت خواھیش كەرد ئەعلا تا ئەدنا
تەپڵ شیوەن ژەند ڕاھی بی نە راهـ

٨٧٦

ئەمجار بشنەوه‌ عەجەب داستان
جە ڕووی ڕاستی بكەروو بەیان

٨٧٧

یەک شەو ھەوای تار داج دەیجوور بێ
ماهـ و ستارە ھەردوو بێ نوور بێ

٨٧٨

سەیلات باران مەڕێزا بە وار
وێنەی سەیل ئەشک عاشقان زار

٨٧٩

میر زیندین ئاما وێش گرت نه‌ پێوار
دیا وه‌ جانب خاتوون نازدار

٨٨٠

نە پای سۆپای سەیل مدران بێقەرار
دەم دەم مەگرەوۆ پەرێ مەم زگار

٨٨١

ناڵەش بەر مەشۆ و ماهـ و سەیار
گڕەی دەروونش گڕانته‌ر جە نار