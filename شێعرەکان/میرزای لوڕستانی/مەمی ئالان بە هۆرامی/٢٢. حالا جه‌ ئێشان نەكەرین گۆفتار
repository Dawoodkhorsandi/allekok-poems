شاعیر: میرزای لوڕستانی
کتێب: مەمی ئالان بە هۆرامی
سەرناو: حالا جه‌ ئێشان نەكەرین گۆفتار
لەبارەی شێعر: نووسین: کەماڵ ڕەحمانی

٥٤٦

حالا جه‌ ئێشان نەكەرین گۆفتار
بدەریم ئەخبار ئەمیری سالار

٥٤٧

چون شین بەو مەكان شكاری یاران
وۆڵا بین نە دەشت تەمام سواران

٥٤٨

عاجز بی ئەمیر ئەوڕۆ جە شكار
واتش و بەكر ئەمیر نامدار

٥٤٩

لەزەتێ نەدیم ئیمرۆ جەی شكار
غەیرەز عاجزی و ئەندووھی زگار

٥٥٠

بێ ئەمیر مەم حەرامەن ئەی ڕاو
ئازارشان وەرد سواران داو

٥٥١

ئاما بجواب بەكر بێقەرار
عەرز كەرد و خدمەت ئەمیری نامدار

٥٥٢

ئامام وەقت سۆبح بدەروون ئەخبار
مەم ئازاردارەن مەشۆ و شكار

٥٥٣

جەو درەنگ  دا بەند بی زووانم
چەنی تۆ نەبی دەنگ و دووانم

٥٥٤

وەرنە شەھزادەی بوێنە ی ئەمیر
ئازارداركێنۆ  غەریب و زویر

٥٥٥

ئەو چە مناسب بەر شی و  شكار
جە لای بۆزۆرگان ئێد مەنمانۆ عار

٥٥٦

ئەمیر چوون شنەفت ئافەرین وانا
واتش چاووشان بكەران ھانا

٥٥٧

سواران جەم بان بەتاڵەن شكار
بپێچان عنان تا مەشین و شار

٥٥٨

تاج ئەلدین ئاواز كەرد و بەنگینە
ئەی یار دۆڵدار كارێ بوینە

٥٥٩

بوێم مەزانوون مەم چەنی یاوەر
نە سەرای ئەمیر نشتەن بێ خەبەر

٥٦٠

ھیچ فامش نییەن جە سەودای دڵدار
خەبەردارش كەر وەر جە كار و زار

٥٦١

بەنگین چوون ئەژنی بەرئاما و تاو
جۆدا بی جە قەلب سواران داو

٥٦٢

خەیلێ تەئخیر كەرد بە ئەمر قەدیر
داخڵ بی بەنگین واسڵ بی ئەمیر

٥٦٣

ئاما و سەرا بەنگین و شتاب
دیش كە سەرمەستن ھەردووشان نە خواب

٥٦٤

واتش ئەی ئەمیر خۆفتەی بێ خەبەر
بەرخواه‌ كە ئافاق  ئاھر گرت نە وەر

٥٦٥

ئەمیر زینەدین یاوا بە حەسار
پیا بی جە زین ئاما بێ قەرار

٥٦٦

شین و یەختەخان تەمام سەمەندان
ژەندن ئۆتراغان باز و باڵەبان

٥٦٧

شاھین و سەقەر كەردن كلاوە
ھا وەقتەن ئەمیر به‌یۆ جە لاوە

٥٦٨

زار زار گرێوا بەنگین بە زەبوون
ئەسرینێ ئاما ڕاست و ڕووی خاتوون

٥٦٩

جە تاب گەرمی ئەسرین بەنگین
خاتوون بێدار بی جە خاو شیرین

٥٧٠

ئاواز كەرد و مەم خاتوون بێ سامان
ھۆرێزە  بدیە چێش پێمان ئامان

٥٧١

چاوش ئەمیر نشتەن جە لامان
نامووسمان شی تا ئاخرزەمان

٥٧٢

مەم چوون گۆشاد كەرد نەرگس شەھلا
دیش كە بەنگینەن ئیستادەن و پا

٥٧٣

فەڕۆخ ئەمیر جە ئامای ئەو  یار
ئاخر سەرئەنجام ئاما نه‌ گۆفتار