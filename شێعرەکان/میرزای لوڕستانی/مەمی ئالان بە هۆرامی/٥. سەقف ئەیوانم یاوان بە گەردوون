شاعیر: میرزای لوڕستانی
کتێب: مەمی ئالان بە هۆرامی
سەرناو: سەقف ئەیوانم یاوان بە گەردوون
لەبارەی شێعر: نووسین: کەماڵ ڕەحمانی

٧٠

سەقف ئەیوانم یاوان بە گەردوون
گرەو بەردەنان نە چەرخ گەردوون

٧١

نمەز نشانەی یاگەی تۆ چێشەن
ئاواز کەر بوێن ئەر کەسێ تێشەن

٧٢

واتش نشانەی یاگەی من ئیدەن
ڕووی شانشینش نە بەڕ و بێدەن

٧٣

چەند پەردەی عسمەت زەربافت ئاڵا
تەمام ساچاغدار عەجایب کاڵا

٧٤

کێشیان وە ڕووش پەی ڕەسم عزەت
په‌ڕ جە کەنیزان گشت ساحب حورمەت

٧٥

نە پێشوازشەن باغێ چون ئرەم
خلافش نییەن بێ زیاد و کەم

٧٦

سەروان سەرکێشان تەمام بە عیووق
شاخش سەرئاوێز چون زۆڵف مەعشووق

٧٧

سەراوش وێنەی کەوسەر مەمانۆ
نە دەورش دۆڕاج قۆمری موانۆ

٧٨

درەخت بێدان چناران ئاڵا
مەنمانان بە عەرش زەڕستوون هالا

٧٩

بوڵبۆل مووانۆ نە هەزار دەستان
گۆلان جەم بەستەن نە سەحن بۆستان

٨٠

سەدهەزار مۆرغان نەو باغ بەرین
تەمام هان نە زکر جەهان‌ئافەرین

٨١

شاخ درەختان ئەنجیر و ئەنار
ئەرمۆت و شیلاف مێوەی خۆشگەوار

٨٢

هەرکەسێ بەو باغ بکەرۆ گوزەر
ڕەوزەی ڕزوانش مەشۆ نە خاتر

٨٣

واتش ئاواز کەر کەنیزان وێت
ئەگەر ئێد ڕاستەن جواب بدان پێت

٨٤

خاتوون چون جە مەم شنەفت ئی سوخەن
شەککەرفەشان کەرد جە دۆڕج دەهەن

٨٥

هەرچەند ئاواز کەرد کەنیزان وێش
کەس ناما وەدەنگ هیچ نەیاوا پێش

٨٦

عەجەب مەند خاتوون سەرسام بیی جە سام
عەرز کەرد و خدمەت ئەمیری ئەنام

٨٧

واتش ئاواز کەر غۆڵامان وێت
بوینۆون چ کەس جواب مەدان پێت

٨٨

بەنگینەی دلێر فەرمان به‌ردار بێ
تا سۆب پاسەبان هەم عەسەس‌وار بی

٨٩

ئاواز کەرد بەنگین شای وەفاداران
فەوق نیکنامان نیکنامی یاران

٩٠

جواب دا دەردەم بەنگین پڕ زات
بەڵێ چێش ماچی سەرم ها نە ڕات

٩١

ئەمیر وات ئەحسەنت یار وەفادار
پەسەندەی شاهان نیکووی نکووکار

٩٢

ئەمرێ وه‌م نییەن نە جات ساکن بەر
بدارە وە چەم ستارەی سەحەر

٩٣

مۆقەیەد ببەر تەمام با خەبەر
نەک جە فاسدان بوینم زەرەر

٩٤

جەواب دا بەنگین وێنەی شەکەرگوڵ
جان فەداته‌نمی بە گیان و بە دڵ

٩٥

هەر تا تەن جە تەخت جان گرتەن قەرار
فەرمان به‌ردارم جە لەیل و نەهار

٩٦

ئەمجار بشنەوە جە خاتوون و مەم
دەست کردن باڵین دەم وە بان دەم 

٩٧

تێغی زەهرئاڵوود جە نافە بوار
قرار دا ئەمیر پەی دەفع بەدکار