شاعیر: میرزای لوڕستانی
کتێب: مەمی ئالان بە هۆرامی
سەرناو: بۆ تا بەرداریش بدەو ئه‌ی جەوان
لەبارەی شێعر: نووسین: کەماڵ ڕەحمانی

٤٢

بۆ تا بەرداریش بدەو ئه‌ی جەوان
ببەریش وە لای خاتوون زەمان

٤٣

جوابش داوە واتش ئەی عەزیز
مەر نە شنەفته‌نی جە ئەهل تەمیز

٤٤

جە ئەوەل زەمان نەی چەرخ کەچ‌زەن
زەن ئامان پەی مەرد، مەرد نامان پەی زەن

٤٥

قۆنات شەندشان هەردوو بە فڕین 
یاوان بە ئۆتاق ماوای خاتووزین

٤٦

دیشان ها نە وەرم دوو دیدەی مەستش
نە، نە، دوو نەرگس خۆمار پەیوەستش

٤٧

بۆی عەتر و بخوور مەیۆ نە ماواش
حوبابی وارەن دوو لیمۆی ساواش

٤٨

ئەر زەڕێ نەو بۆی مەقام خاتوون
بەیۆ وە دەماغ مەدهووشان دوون

٤٩

قەسەم بە داوەر سازەندەی سەما
نە گۆڕ و مەزار گشت مەبان ئەحیا 

٥٠

بەرئامان بوار ئەوهەردوو لەتیف
واناشان ئەوەل بسم للاهـ شەریف

٥١

بە ناز و ئێعزاز بەرداشتن خاتوون
شەقە دان نە بال و چەرخ گەردوون

٥٢

بە ئەندەک وەقتێ یاونان بەو جا
هام جوفتشان کەرد زۆهرە چەنی ماهـ

٥٣

ئێمجار بشنەوە تۆ جە زین خەبەر
جە خواب مەستی سەر ئاوەرد وە بەر

٥٤

وێش دی نە ئاغووش جەوانێ زەریف
جەوانێ شیرین نازک و لەتیف

٥٥

سەراسیمە بیی خاتوون جە ئی کار
عەجایب بماند نەی کارو بازار

٥٦

ئاواز دا وە مەم خاتوون دڵبەر
واتش ئەی جەوان جە حاڵ بێ خەبەر

٥٧

مەر حەدت چێشەن داری سەر جە چەند
ئامای بەی ئۆتاق هیچ نامای نە وەند

٥٨

ئەر ئەمیر دانۆ قەسەم بە دادار
ئەعزای سالمت مەریزۆ بە دار

٥٩

مەم چون بێدار بیی نەو نەغمەی داوود
نە دەماغش دا بەر ئاما چون دوود

٦٠

دیش یەک پەریتەن چون منای بێگەرد
نشتەن نە پەهلووش تاک و تەنیا و فەرد

٦١

مەم هەم عەجەب ماند جە کار گەردوون
نە گەردش چەرخ کار کون فەیەکوون

٦٢

واتش ئەی نازدار بێناییی چه‌مان 
فرشتەی شەریف نادرەی دەوران

٦٣

مایەی حەیاتم رووح ڕەوانم
قووەت زەمیر جەسەد و جانم

٦٤

هەنی هەی کەعبەی قبلەگای دینم
گوشادی خاتر خار خەمینم

٦٥

من نە جاگەی وێم نەشیه‌نم وە بەر
خاس نگاهـ بکەر باوەر وە مە نزەر

٦٦

واتش نشانەی ئۆتاقت چێشەن
په‌نه‌م واچە ڕاست دل وە ئەندێشەن

٦٧

وات ئۆتاق من دایم پڕ سازەن
پڕ جە باڵەبان، شاهین و بازەن

٦٨

تەوێلەخانان په‌ڕن جە ئەسپان
نەجدی و مه‌نجۆلێ پۆڵەنگی پۆشان

٦٩

تازی مەرکەبان ڕاوی، شکاری
رازیان وە ڕەخت رێزەی مرواری