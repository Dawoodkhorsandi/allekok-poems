شاعیر: میرزای لوڕستانی
کتێب: مەمی ئالان بە هۆرامی
سەرناو: دۆهۆڵ ژەندەکان جە قاپی شاهی
لەبارەی شێعر: نووسین: کەماڵ ڕەحمانی

١٢٦

دۆهۆڵ ژەندەکان جە قاپی شاهی
ژەندشان نۆبەت شاهی مباهی

١٢٧

کەبکان کۆسار قەهقەشان جەم کەرد
پەروانان جە خەوف سوپای سەیل ڕەم کەرد

١٢٨

هۆشیار بین جە خاو مۆرغان ماهی
خورووس بەنا کەرد عه‌لی‌ئه‌ڵلاهی

١٢٩

بێدار بی جە خاو ئەمیر دڵجوو
ئەندووهـ‌ بارش بێ، کۆ بە کۆ کۆ کۆ

١٣٠

ئاواز کەرد بەنگین ئەو و نیم نەفەس
بە وێنەی مورغێ نە دام و قەفەس

١٣١

ئافتاب و لەگان حازر کەر جە لام
ئەدا کەروون فەرز حەیێ لایەنام

١٣٢

بەنگین چون ئەژنی ئاواز ئەمیر
بەرئاما نە خواب چون شیران شیر

١٣٣

ئافتاب و لەگان بەرداشت ئاوەرد
یاوا بە خدمەت ئەو شێری نەبەرد

١٣٤

وستش جانماز نە ڕووی قبلەگاهـ
گرت و دەست ئافتاب ساختەی تەللا

١٣٥

قرار دا لەگان ئەو نە ڕووی زەمین
تا ئەمیر ئابدەست بگیرۆ یەقین

١٣٦

ئێحرام زەڕدۆزش ئالوودەی زەڕ
پەیوەست نە زانووی میر خاتر تەڕ

١٣٧

فەوق بسمللاهـ‌ ئاوەرد بە زبان
ئابش رێزنا بەنگینە هەمان

١٣٨

فیرۆزەی نگین ئەنگوشت دی ئەحمەر
سۆمەدا ونەش ئەخزەری ئەخزەر 

١٣٩

ئەمیر وات بەنگین پڕ مێهر و تەمکین
پەی چێش سۆرخ بییەن فیرۆزەی نگین

١٤٠

داش نە ڕووی شۆعاع نەزەر کەرد مەنزوور
دەردەم شۆناساش حەککاکان دەستوور

١٤١

سەجعەی نگینش کنیا بی بزین
خاتوون دنیا فردەوس بەرین

١٤٢

موزەییەن بە زین بەرکەندەن ئۆستاد
مەم چون دیش و چەم دەست کەرد و فریاد

١٤٣

ئاهێ جە نەهاد بەرئاوەرد و بەر
مەدهووش بی مەدهووش چون زامان خەتەر

١٤٤

بەنگینە چون دیش بەی تەورماجەرا
ئەمیر سەرنگوون نە خاک سیا [١] 

١٤٥

واتش مەزانوون یە کار دێوەن
ئەمیر بەی دەستوور حالش پەشێوەن

١٤٦

دەست کەرد و خواندن ئایات شەریف
ئاوەرد بە زبان جسمان لەتیف

١٤٧

دۆعای بێ پایان ئایات کۆبار
هەم زاتۆلشەفا چەنی هەفت حەسار

١٤٨

پەیاپەی مە وەند دەم مەکەرد نە ڕووش
ئەمیر دەم بە دەم جە هۆش مەشی هۆش

١٤٩

هەرچەند سەعی کەرد پێش ناما شەفا
شەخسێ ڕەوان کەرد تا بدەرگای شا

١٥٠

جە مقەدەمات هەر چی دی و چەم
عەرز کەرد و خدمەت پادشای ئەعزەم

١٥١

پادشا شنەفت بە بێ پا و سەر
بە تاو تەعجیل بەرئاما و بەر

١٥٢

هەر چەند ئەمیران خاسەی شەهریار
سەنجەق نشینان گوزیدەی نامدار

١٥٣

زەنان کوودەکان قەومان و خوێشان
ڕەعایا و مسکین چەنی دەروێشان