شاعیر: میرزای لوڕستانی
کتێب: مەمی ئالان بە هۆرامی
سەرناو: سەفاسەف جەم بین پەریێ تەماشا
لەبارەی شێعر: نووسین: کەماڵ ڕەحمانی

١٥٤

سەفاسەف جەم بین پەریێ تەماشا
زلزلە و زاری یاوا بە سەما

١٥٥

بزۆرگان تەمام چەنی غۆڵامان
دەست کەردن و شین ئەمان ئەلئەمان

١٥٦

پادشا تاجش هەوا دا نە سەر
وێش کێشا نە گل چەنی خاکستەر

١٥٧

موات ئەی فەرزەند نوور چەمانم
قووەت زانوو تێغ زووانم

١٥٨

ئه‌سپەری عەدوو هەم دوشمەنانم
نشات ئەفرۆزی دەور جەهانم

١٥٩

هەر چەند ئەساسم نە ڕووی دونیاوە
نە بۆنەی تۆ وەن مدران بە پاوە

١٦٠

یە چه‌ خەیرت بێ نوور دیدەی دین
چه‌ فاسد چەشمێ وەنەت بی قەرین

١٦١

نەوجوان بەنگین وێش کەرد قەڵاخی
قەڵاخ چە قەڵاخ سیاهـ قەڵاخێ

١٦٢

تێغی زهراڵوود گرتە بێ بدەست
ئدعاش ئێد بێ وێش بکەرۆ قەست

١٦٣

چەند جە هامسەران گرتشان بەنگین
سەندن جە دەستش ئەڵماس ڕەنگین

١٦٤

نمەز چێش واچوو نەمەبۆ تەمام
شەرح ماتەمی ئەمیری ئەنام

١٦٥

سێ شەب و سێ رووز زاری بێ نە كۆش
بەعدەز ڕۆی سێهەم میر ئاما بهۆش

١٦٦

چون ئاما بە هۆش ئەمیری ئەنام
شا بردش سجدەی حەیێ لایەنام

١٦٧

چەند جە حەیوانات بزینە و ئەغنام
کەردن تەسەدۆق ئەمیری ئەنام

١٦٨

بەندیان جە بەند گردین بین ڕەها
کەردشان دۆعا پەرێ پوور شاهـ

١٦٩

چەند هەزار مۆحتاج دەریووزان دەر
مۆنعم بین تەمام جە گەنج و گەوهەر

١٧٠

شۆکرانە گۆیان تەمام بزۆرگان
ساکن بین مەردم جە شۆر و فۆغان

١٧١

بەڵێ شای ئەمیر سەرسام سام بێ
سەد جا مۆبتەڵا وگیر وە دام بێ

١٧٢

نە ئارامش بێ نە سەبر و نە خواب
نە بەد مەزانا نە خەیر و سەواب

١٧٣

دایم نە سۆدای خواب دووشین بێ
جە جۆرعەی مەستی مۆدام نووشین بۆ

١٧٤

راستشان واتەن یاران دۆڵدار
گرۆفتار عەشق هیچ نەدارۆ چار

١٧٥

هەرکەس گرۆفتار عەشق یاره‌نان
دل پۆڕ پەژاره‌ و ئەندووه بارنان

١٧٦

هەرکەس نە جایێ دڵگرۆفتارەن
رەنگ زەرد و زاعێف هەر لێو و بارەن

١٧٧

تەڵەب کەرد پاشا ئەعیانان تەمام
جە خۆرد و بزۆرگ جە ئەهل سەلام

١٧٨

دەعوەت کەردشان پەی ئەکل تەعام
جۆق جۆق و سەف سەف تەرتیب دا و کام

١٧٩

چەند هەزار خوانان نەعمەت ئەلوان
پۆڕ جە مشک بید مۆرغان بریان

١٨٠

واردشان تەمام جە سەر تا و پا
دۆعاشان وانا ئەعلا تا ئەدنا

١٨١

مەردۆمان لوان ئەعیانان جا مەند
واردشان قەهوە و شەکەراب قەند