شاعیر: میرزای لوڕستانی
کتێب: مەمی ئالان بە هۆرامی
سەرناو: هەردەم هەر ساعەت ڕازان مەکەردن
لەبارەی شێعر: نووسین: کەماڵ ڕەحمانی

٩٨

هەردەم هەر ساعەت ڕازان مەکەردن
جە گۆشەی لەبان شەربەت مەوەردن

٩٩

ئاخەرەلئەنجام خاتووزین بوێش
عەرز کەرد و خدمەت ئەمیر دڵرێش

١٠٠

بوێم مەزانوون چەرخ پڕ ستەم
ئاخر مەکەرۆ هەردوومان جە هەم

١٠١

ئێد خاسەن نگین ڕەدبەدەل کەریم
نەبا جە ناگاه‌  جە یەک بویەریم

١٠٢

هەردوو نگینان ڕەدبەدەل کەردن
نە جامەی ڕاحەت سەر وە خواب بەردن

١٠٣

بدیه‌ وای چەرخ، جەور ستەمکار
چە قەهرێ دارۆ جە یاران یار

١٠٤

قیامەت ئەوسا مەبۆ ئاشکار
عاشق بێ مەعشووق بگیرۆ قەرار

١٠٥

ئه‌ی دونیای فانی هەر پاسە کەردەن
مایەش ڕەنج و غەم فەراق و دەردەن

١٠٦

بە ئەمر قودرەت بەنای بان سەر
پەیدا بین دەردەم ئەو دوو کەبووتەر

١٠٧

هۆرداشتن خاتوون هەم وە بێ ئەندێش
بردن وە ئۆتاق جاگە و ماوای وێش

١٠٨

پاسه‌شان واتن بۆزۆرگان دین
ڕازشان مەندن نە ڕووی سەرزەمین

١٠٩

هەرکەسێ دوو کەس بکەرۆ جە هەم
بێشک یاگەشن ماوای جەهەننەم

١١٠

ئەر کەسێ کەسێ و یەک شاد کەرۆ
جەنەتولماوا پەی وێش مەبەرۆ

١١١

مەبۆ وە هەمراز حووران جەنان
سەرئازاد مەبۆ بە ئەمر سوبحان

١١٢

بشنەو جە خاتوون وەقتێ سوب سەحەر
جە خواب مەستی سەر ئاوەرد وە بەر

١١٣

هەرچەند نگە  کەرد کەس نەدی و چەم
دل دا وە تۆڕ دام  نە خم‌خانەی خەم

١١٤

نگە کەرد نگین شناسا جە دەست
ئاه سەرد کێشا پەیاپەی پەیوەست

١١٥

واتش خودایا گونه‌کار نیم
عاسی شەرمه‌سار دوور جە یار نیم

١١٦

ببەخشی بە حال جەستەی گرانم
تەن سفتەی زووخال هەم ناتەوانم

١١٧

ئیمشەو چ شەو بێ من کەرد گرۆفتار
سۆپەندئاساییم  وست نە کوورەی نار

١١٨

درێغا درێغ ئیمشەو مەمردم
دامان کەفەن وە خاک مەبردم

١١٩

نەوا بەی دەستوور مەحرووم و مەهجوور
دوور جە یاوەر بۆم یاوەر دوور جە دوور

١٢٠

ئومێدم ئیدەن حەیی ڕەبانی
فەرد و فریادرەس حەق سوبحانی

١٢١

یا باری هەنی شاد بوون و ئەمیر
بەرداری نە پام ئی بەند و زەنجیر

١٢٢

یا ڕۆحم بستان جە تەن بێ قەرار
بێزارم جە گیان مەدەرەم ئازار

١٢٣

بێخود بێ دەردم، مەدهووش بێ جە خاک
نەرگسان و ئەسر خوونی کەرد نمناک

١٢٤

بەی دەستوور خاتوون گرۆفتار غەم
ئەمجار بواچین ئەخبارات مەم

١٢٥

سۆپای خاوەری چون سەردا ئەسەر
داش نە قەلب لەیل شکەست دا لەشکەر