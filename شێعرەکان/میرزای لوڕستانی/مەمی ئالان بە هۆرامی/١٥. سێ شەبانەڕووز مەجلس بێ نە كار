شاعیر: میرزای لوڕستانی
کتێب: مەمی ئالان بە هۆرامی
سەرناو: سێ شەبانەڕووز مەجلس بێ نە كار
لەبارەی شێعر: نووسین: کەماڵ ڕەحمانی

٣٥٠

سێ شەبانەڕووز مەجلس بێ نە كار
ژەندن پەرێشان ساز و مووسیقار

٣٥١

تاجەئه‌لدین سێ شەو نەشی بە دیوان
ھەم عەفۆ، چەكۆـ ی مەرد پەھلەوان

٣٥٢

شەخسێ كیانا ئەمیر بە دەوان
سێ شەوەن تاجدین ناما ن بدیوان

٣٥٣

مانعش چێشەن چێشش دان ئەسەر
بكیانۆ جواب جە خەیر و جە شەڕ

٣٥٤

جواب دا تاجدین واچە و ئەمیر
مێھمانم ئامان با نەبۆ دڵگیر

٣٥٥

ئاما ئەو دما فرستادەی راه‌
عەرز كەرد و جەناب ئەمیر ھێجا

٣٥٦

میر زیندین جە نۆ كیانا پێغام
وێش و مێھمانش بیان وەقت شام

٣٥٧

چوون یاوا بگۆش رێحان ئی خەبەر
دل و دەروونش پێش ئاما و دەر

٣٥٨

شی ولای دایە عەجووزەی دەوران
واتش ئەی دایە فكرێ كەر پێمان

٣٥٩

ئیمشۆ میر زیندین تاجدین و مێھمان
دەعوەت كەردەنان پەرێ وەردەی نان

٣٦٠

تاقی مەزانوون ئەمیری گوزین
مەدەرۆپەنەش ئیمشەو خاتووزین

٣٦١

پەی من دوود و داغ مەمانۆ و جا
ئەگەر عومرم بۆ نەی زێد و ماوا

٣٦٢

بۆ تا ئە من و تۆ پەیوەندێ كەریم
كارێ و تەدبیر پەسەندێ كەریم

٣٦٣

وات دایە فەرزەند یە چە فۆغانەن
بدەستم ئی كار خەیلێ ئاسانەن

٣٦٤

دام و تەزویرێ بكەرۆن ئەو پا
ھەردووشان جە ھەم بكەروون جودا

٣٦٥

دەردەم ھۆرێزا ئەو زال وەرین
لوا وە یانەی قەرە تاج ئه‌لدین

٣٦٦

نگه‌ که‌رد جدوور قه‌ره‌ تاج ئه‌لدین
چه‌نی مەم وپا ئیستادەن قەرین

٣٦٧

لادێ شی ولاش دەروون په‌ڕ جە غەم
عەرز كەردش و مەم ڕازان دژەم

٣٦٨

واتش ئەی فەرزەند نوور دیدەی دین
ئەر شیت بدیوان ئەمیر زینەدین

٣٦٩

بوێم مەزانوون تاقی خواھەره‌ش
مەدەرۆپەنەت مەشۆ نە وەرش

٣٧٠

خواھەرێ دارۆ نە مەتبەخ كەفتەن
گڕس و گەندیدە ھەم لار و جەفتەن(چه‌فته‌ن)

٣٧١

بەناشه‌ن بمەكر بفەن و فنوون
جوانێ چوون تۆ كەرۆ سەرنگوون

٣٧٢

جە ڕاگەی سەواب من واتم پەرێت
باقی ئختیار بوێتەن بوێت

٣٧٣

ئەمیر چوون شنەفت قەوڵ زاڵ پیر
دڵ پەرێ دڵدار بەند كەرد بە زەنجیر

٣٧٤

وەقت شام یاوا وارد بین و ھەم
یاوان ئەو سەرای ئەمیران جەم

٣٧٥

بڕەسم و ئاداب شەرت ئەدەب كەرد
مەشرووت زیندین میر بە جا ئاوەرد

٣٧٦

زیندین ھەم بۆسا ھەردوو گۆنای مەم
نشاند جە پەھلووش نشتن چەنی ھەم

٣٧٧

واتش وەش ئامای ھەزار بار و خەیر
قودوومت ئاوەرد بەی مەكان و دەیر