شاعیر: میرزای لوڕستانی
کتێب: مەمی ئالان بە هۆرامی
سەرناو: وەلحاسل یاوان و قەراغ شار
لەبارەی شێعر: نووسین: کەماڵ ڕەحمانی

٩٣٨

وەلحاسل یاوان و قەراغ شار
ژەندن تەپڵ شین بە زاری و زگار

٩٣٩

مەردمان شار ئامان و دیار
قەڵاخیپۆش دین تەمامی سوار

٩٤٠

بەیان كەرد بەنگین و گردین ئحزار
شیوەن كەفت جە نام سغار و كۆبار

٩٤١

پادشا بێھووش گنا سەرنگوون
غەڵتان بی تەمام نە ڕووی خاک خوون

٩٤٢

جە یانەی پاشا زایەڵە بی بەرز
مەردمان خێزان تەمام نە ڕووی ئەرز

٩٤٣

وەكێڵان جۆرعەی ماتەم كەردن نۆش
چاووشان دوورباش كەردن فەرامۆش

٩٤٤

دە شەبان و ڕووز شیوەن بی نە كار
ئارامشان نەبێ شه‌هوو شەھریار

٩٤٥

فەرما چاووشان جاڕ كێشۆ یەكسەر
سۆپا حازر بان نە بیروون دەر

٩٤٦

فەردا جەو دەم دا كە مەدۆ ئەكبەر
مەشوون پەی قەساس فەرزەند دۆڵبەر

٩٤٧

ئەوڕۆ تەدارۆک كەردشان لەشكەر
سەحەر بەدەوان بەرئامان وە بەر

٩٤٨

نیلی بەیداقان نیلێ كەرد وە پا
ڕەوان بی دەردەم تەمامی سۆپا

٩٤٩

وادی بوادی قەتع مەنازل
یاوان و جزیر سۆپا مقابڵ

٩٥٠

دەورەی شەھر بۆت كەردن حەسارێ
ناما وە بیروون ئەسڵەن ده‌یارێ

٩٥١

بەرزیا جە شار سدای ئەلئەمان
جە سام ھەیبەت سۆپای با سامان

٩٥٢

تەمام ئەھل شار حەساری كەردن
نە خەمخانەی خەم ھەریەک سەر بەردن

٩٥٣

تا سوبح سادق كەس نەشی نە خاو
جە تەرس جە ھەمم سواران داو

٩٥٤

وەقتێ ڕۆشن بی نوور ئافتاب
ھۆرێزان وە پا بە ئەمر وەھھاب

٩٥٥

سوار بین وە زین چابۆک سواران
شین و ئەندەروون ڕاھی بین ڕەوان

٩٥٦

ده‌را دەورشان گرتن ئەو میان
ڕوو كەردن وشار گشت سۆپاھیان

٩٥٧

زلزلەی په‌ڕ شۆر ڕۆیی ئاخرزەمان
زاھر بی نە بەین گرد شار و ئەعیان

٩٥٨

غارەت بی ئەبواب ئەمیر و عیان
گرتن و دەستگیر جۆملە دەر زەمان

٩٥٩

تایفەی ئەمیر نژاد بەكر
نە كووچە بازار گرتشان دەستگر

٩٦٠

تێغ قەتڵ و عام نا  جە دلێشان
دیارێ نەمەند جە نوتفەی ئێشان

٩٦١

ھەر چە ئەعدا بێ كوشیا سەرانسەر
واحدێ نەمەند ده‌یارئه‌لبەشەر

٩٦٢

تەڵەب كەرد تاجدین شاهـ په‌ڕ ھۆنەر
عەفۆ با چەكۆ شێران سەروەر

٩٦٣

تەمام خەلعەت كەرد شای فەریدوون فەڕ
مۆنعم بین تەمام جە ئەسباب و زەڕ

٩٦٤

تەڵەب كەرد ئەعیان ڕەعایا و دەروێش
ڕوو كەرد نە ئحزار پادشا بوێش

٩٦٥

بدان و ئاگا مۆخبر بان جە كار
بە خاتر جەمعی بگێڕان قەرار

٩٦٦

فەرمانبه‌ردار بان جە لەیل و نەھار
تاج دین وئەمیر ھا دادم قەرار

٩٦٧

ھەركەس مۆخالف ئەمرش بكەرۆ
بایەد كە سەزای جەھەننەم وەرۆ

٩٦٨

فەرمانبردار بان جە بۆڕنا و پیر
تاج ئەلددین قەبووڵ كەردن و ئەمیر

٩٦٩

سەر ئتاعەت و ڕە ئاوه‌رده‌ن
سەر و جان نە حۆكم تاجدین سپۆردن

٩٧٠

بە ڕەسم و ئاداب و ڕەویەی شاھان
داب زەبت و ڕەبت وەنەش كەرد عیان

٩٧١

موسكین نەواز بەر تەمامی عادل
فكر عادڵی نەكەری باتڵ

٩٧٢

مەوعەد یەک ماهـ پاشا گرت قەرار
ھۆرێزا ئاما بە ماوا و دیار

٩٧٣

یاڕەب بعزەت ببەخشی میرزا
جە یەومۆلمەحشەر جە وەقت جەزا

٩٧٤

گونە باره‌نان ببەخشی گونام
بە تاھا و یاسین بە سوورەی كەلام

٩٧٥

ھەزاران دروود ھەزاران سڵلام
زما به‌ر مۆحه‌مه‌د  عه‌له‌یهئه‌سه‌لام

از جھت فرزندی ارجمندی نور چشم فقە معروف پسر عزیزالجود (عزیزالوجود) كاكە امین پسر خالوی لرم خضرآغا بە اتمام رسید كە بە خیریت آن را ابتدا و باتمام برساند. ختم در سنە ھزار و دو صد شصت و شش(١٢٦٦) ھجری است در شھر صفر.