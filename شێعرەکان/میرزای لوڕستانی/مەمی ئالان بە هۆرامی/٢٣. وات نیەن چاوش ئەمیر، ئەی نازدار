شاعیر: میرزای لوڕستانی
کتێب: مەمی ئالان بە هۆرامی
سەرناو: وات نیەن چاوش ئەمیر، ئەی نازدار
لەبارەی شێعر: نووسین: کەماڵ ڕەحمانی

٥٧٤

وات نیەن چاوش ئەمیر، ئەی نازدار
بەنگین غۆڵامەن یار وەفادار

٥٧٥

واتش ئەی ئەمیر نیەن جای گوزەر
خاتوو زین جە پەشت وێت پنھان بكەر

٥٧٦

ھەر وەقت میر ئاما مەخێزه‌  وە پا
ئازاردارنی نەداری گوناه‌

٥٧٧

وست نە ڕووی قەفا خاتوون زۆڵف دێز
پۆشا و باڵا كورك قاقم بێز

٥٧٨

ناگاه‌ چاوشان ئامان بئه‌یوان
دوورباش دوورباشیش یاوا بكەیوان

٥٧٩

پیا بی جە ئەسپ ئەمیر دەر زەمان
پا نیا وفەرش ئۆدەی دیوەخان

٥٨٠

سەڵام كەرد و مەم عەلەیك دا جواب
نەخێزا وە پا خەیلێ كەرد عتاب

٥٨١

پورسا جە ئازار ئەمیری ھەیجا
چاغی دۆرۆستی؟ ئەلحەمدولللاه‌

٥٨٢

ئاما و گۆفتار شاه‌ نیكبەخت
واتش بشادی بمانی وه‌ تەخت

٥٨٣

خەیلێ ناچاغم سەختەن ئازارم
جە سەختی ئازار  نیەن قەرارم

٥٨٤

دۆعا كەرد ئەمیر بە سدق و وەفا
ئومێد ھەن خودا پێت دەرۆ شفا

٥٨٥

مەم واتش چراغ شاھیت گڕان بۆ
تێغت جە فەرق دۆشمەن بڕان بۆ

٥٨٦

ئیكە چون دەعوات ئەمیر بی تەمام
ئنبار تاج ئەلدین ئاما نە كەلام

٥٨٧

بە ئشار و ڕەمز ئاما نە گۆفتار
ئشارەتش كەرد ومەم نەھانوار

٥٨٨

میر سڵامش كەرد نەخێزای وە پا
بێنامووسیت كەرد وە ھەردوو دۆنیا

٥٨٩

و خۆبی زۆبان عەرز كەرد وە تاجدین
خەبەردارش كەرد وە حاڵات زین

٥٩٠

چون دانا تاجدین واقف بی نە كار
خاتوون نشان داش  دوو گیسووی نازدار

٥٩١

ئشارەتش كەرد و عەفۆ و چەكۆ
بشۆ و خانە بدەوان و دۆ

٥٩٢

واچە و ئەستی تفڵ گەھوارە
باوەرۆ و بەر و بێ مەدارە

٥٩٣

ئاتش بدەرۆ سەرا و دیوەخان
خاتوون جە قەفای مەمەن جە دیوان

٥٩٤

بە بەنگینە وات بەدیە نە دیار
ھەر وەقت زاھر بی وەنەت نوور نار

٥٩٥

ھانا باوەرە پەی میر گوزین
واچە سۆ چیا خانەی تاجەدین

٥٩٦

ئنبار بشنەوە جە عەفۆ و چەكۆ
یاوان وخانە شێران شكۆ

٥٩٧

وارد بین و جا ھەر دوو بڕاستی
مۆدەعا واتن و خاتوون ئەستی

٥٩٨

بدیە چێشش كەرد  خاتوون دڵبەر
نەو دەم گەھوارەش بەرئاورد و بەر

٥٩٩

نە چھار جانب خانە سەرانسەر
ئاھر دا ئاھر سەقف و بان و دەر

٦٠٠

شەرارەی ئاھر بەو تەور كەرد ئەسەر
گۆڕەی نار یاوا و چەرخ ئەخزەر

٦٠١

وەنەش مەعلووم بی بەنگین گۆڕەی نار
ھاناش كەرد ھانا ئەو  و بێ قەرار