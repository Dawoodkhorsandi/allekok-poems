شاعیر: میرزای لوڕستانی
کتێب: مەمی ئالان بە هۆرامی
سەرناو: جوفتیار واتش مۆدەعای کۆته‌ن
لەبارەی شێعر: نووسین: کەماڵ ڕەحمانی

٢٩٤

جوفتیار واتش مۆدەعای کۆته‌ن
ئی جوفتە جۆفت جزیر و بۆته‌ن

٢٩٥

خاسەی خاتوو زین ھەمشیرەی ئەمیر
باش نازداران شۆخ بێ نەزیر

٢٩٦

واتش ڕاست واچە بە عەشق داوەر
جە ڕووی ڕاستی ئختلات مەكەر

٢٩٧

قەسەم ئەو یاد كەرد جوفتار فەقیر
یارای ئختلات نەداروون ئەمیر

٢٩٨

دەردەم گێڵاوە بەنگین بازنە ڕاهـ
ئاما بە خدمەت ئەمیر ھی جاهـ

٢٩٩

واتش مزگانی ئەی شاهـ عادڵ
مراد خەیرت جە سەر بی حاسڵ

٣٠٠

جۆفـت بۆتنان بزانە یەقین
بمەرد جۆفتار ھەزار ئافەرین

٣٠١

ئەمیر ئێد ئەژنی خەیلێ بی وەشحاڵ
شۆكرش كەرد بە زات بەنای بێ زەواڵ

٣٠٢

سوار بی دەردەم ئەمیر نامدار
ڕوو كەرد ئەو جانب جۆفتار ھەژار

٣٠٣

دووبارە ئەمیر پۆرسا  ئەخبارات
وات جۆفت زینەن ئەی شیر پۆڕ زات

٣٠٤

ئەمیر وات بەنگین شۆخ دۆڵاوەر
بەرئاوەر نە جیب دوو سێ چەنگە زەڕ

٣٠٥

بكەرو نسار مەرد ڕیش سفید
چوونكە بەی تەورە دادمان نەوید

٣٠٦

بەرئاوەرد سێ چنگ جە زەڕ و جە سیم
كەردش ئەو نسار جۆفتار قەدیم

٣٠٧

جوفتیار چون دیش دوعای خێر وانا
حەمد خوداوەند مەجید كییانا

٣٠٨

ئەمیر وات ئەی پیر دوورینەی دەوران
حەرفێ مواچوون ڕاست واچە عەیان

٣٠٩

ئەرمن داخڵ بوون و شەھر بۆتان
جە كامین یانە ببۆ نان مێھمان

٣١٠

ئاما بـجواب ئەو پـیر كامڵ
واتش ئەی جەوان فەرزانە و عاقڵ

٣١١

ئەر خواھش داری كارت بۆ مەیسەر
جە خانەی بەكر پا فروود ئاوەر

٣١٢

مەرد ھۆشیار ساحب زوبانەن
ھەر كاروبارێ جە لاش ئاسانەن

٣١٣

ئەر پوشت و قووەت ماچی تاجدینەن
داماد ئەحباب ئەمیر زیندینەن

٣١٤

ئەمیر چوون جە پیر شنەفت ئی خەبەر
چەنی بەنگینە ڕاكەش گرت نە وەر

٣١٥

فەرسەخێ ئەسپان ڕانان و زەروور
شەھر بۆتـیان دیار دا جە دوور

٣١٦

ئەمیر دیادیش شەماڵەی شەبگیر
مەدۆ نە دەماغ گا گا بۆی عەبیر

٣١٧

ڕایحەی وه‌ شبۆی بلاد یارش
ساوا نە دەماغ بەرشی ئازارش

٣١٨

مەلەک ڕەیحان نام مەكار و عەیار
شۆستوشۆش مەكەرد جە پائین شار

٣١٩

دۆخت بەكر بێ خەیلێ جادووكار
جه‌وش مەڕانا ئەو نە ڕووی دیوار

٣٢٠

دیش كە دوو سوار چون بەدر مۆنیر
پۆڕ حۆسن و جەماڵ تەمام بێ نەزیر

٣٢١

چوون دیشان و چەم جه‌وێش بی تەباهـ
سەری ڕاشان گرت قەڵاشی دونیا