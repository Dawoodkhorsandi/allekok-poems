شاعیر: میرزای لوڕستانی
کتێب: مەمی ئالان بە هۆرامی
سەرناو: بۆ تا بەرگەردیم سوودێ پێت نییەن
لەبارەی شێعر: نووسین: کەماڵ ڕەحمانی

٢٦٦

بۆ تا بەرگەردیم سوودێ پێت نییەن
هایم پەی مەقسەد بێجا کێ شییەن

٢٦٧

دوو نەفەر سوار چێش مەیۆ جە دەست
مەره‌و پەی ئی کار ماوەری شکەست

٢٦٨

ئاما بجواب ئەمیری ئەنام
واتِش بەنگینەی ساحب عەقڵ و فام

٢٦٩

غەیرەتت ئێدەن جە دەھر دۆنیا
بەی تەور مەواچی حەرفان بێجا

٢٧٠

قەسەم بە داوەر دارای جەھاندار
بە خەمم و بە پێچ ئەبرووان یار

٢٧١

مەر وەقتێ گێڵوون ئە من جەی مەكان
تەنم بێ سەر بۆ نەماندە بۆم گیان

٢٧٢

ئەر تۆش و لوان زەروورەن كارت
ھۆرگێل ئەو دما خودا بۆ یارت

٢٧٣

بەنگین چوون شنەفت گرێوا بزار
ڕێزا بە چەم دا ئەسرینان ھەزار

٢٧٤

واتش ئەی ئەمیر ڕۆحم بۆ فدات
ھەرجا مەیل تۆن سەرم ھا نە ڕات

٢٧٥

ھەر تا جەسەدم نە ڕووی بەساتەن
سەرم خاک سۆم جەھانپەیماتەن

٢٧٦

ئستدعام ئێدەن جە دەرگای داوەر
ببەخشی گونای كەمینەی كەمتەر

٢٧٧

سوار بین و ئەسپ عنان سۆست كەردن
چەندێ بەحر ۆ بەڕ بێدێ تەی كەردن

٢٧٨

ئێوارە وەقتێ یاوان وە جایێ
و چەشمەی شیرین سەبزە گیایێ

٢٧٩

گوشنەگی لێشان تەمام دا ئەسەر
گێڵان پەی شكار نە ئەو دەشت و دەر

٢٨٠

ناگاهـ ئاھوویێ ئاما نە گوزەر
ئەمیر جەولان كەرد پەی ئاھووی دۆڵبەر

٢٨١

حەربێ داوەنەش خەڵتان بی نە خاک
سەرش جیا كەرد بە ئەمر بێباک

٢٨٢

ئاوەردن دەردەم كەردن و كەباب
واردشان كەباب بە بێ نان و ئاب

٢٨٣

تا سپێدەدەم گرتشان ئارام
سەحەر زوو وئەمر بەنای لایەنام

٢٨٤

سوار بین دەردەم ڕاناشان ستوور
شەب تا ڕۆ مەشین ھەردوو بەی دەستوور

٢٨٥

مەنزڵ و مەنزڵ قەتع مەراحل
ئەسپش مەڕانا ئەو شاهـ عادڵ

٢٨٦

مەڕانان و تاب مدران بە زەروور
ئەمیر دیش و چەم جۆفتارێ جە دوور

٢٨٧

سدای ھۆ بە ھۆی بەربەرش مەیۆ
ئاوازەی دەنگش مەشۆ كۆه‌ بە كۆ

٢٨٨

ئەمیر وات بەنگین وادەی سەڵاتەن
نەمەز ئانە جۆفت كامین وەڵاتەن

٢٨٩

بشۆ بزانە ئەحواڵ و خەبەر
باوەرە  پەرێم خەبەر سەرانسەر

٢٩٠

جەولان دا وە ئەسپ بەنگین بێقەرار
تا یاوا و لای ئەو مەرد جۆفتار

٢٩١

سڵام كەرد وەنەش عەلەیک دا جواب
ماندەنەبیش كەرد پەی خەیر و سەواب

٢٩٢

پۆرسا ئەی فەللاح دەور جەھانی
كەنەندەی مەغار غار نەھانی

٢٩٣

ئانە جۆفت كۆن بواچە خەبەر
پەی كێ مەكاڵی تۆ ئی دەشت و دەر