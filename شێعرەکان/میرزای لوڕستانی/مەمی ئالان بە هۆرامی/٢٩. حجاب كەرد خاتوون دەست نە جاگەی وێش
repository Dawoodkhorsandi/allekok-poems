شاعیر: میرزای لوڕستانی
کتێب: مەمی ئالان بە هۆرامی
سەرناو: حجاب كەرد خاتوون دەست نە جاگەی وێش
لەبارەی شێعر: نووسین: کەماڵ ڕەحمانی

٧٤٢

حجاب كەرد خاتوون دەست نە جاگەی وێش
غۆڕا به‌ غۆڕان ئه‌میران پێش

٧٤٣

ڕەوان كەرد خاتوون ئەسر مرواری
پەرێ مەم كەردش خەیلێ زگاری

٧٤٤

شی وە ئەندەروون بەستش دەست مەم
وات شه‌ڵلا بێ تۆ عومرم بیا كەم

٧٤٥

حۆكم حاكمەن ھیچ نەداروو چار
چێش كەروو جە دەست جەفای ڕۆزگار

٧٤٦

سپۆرد و یاران ئەمیر زندان
بەردن و زندان خاتر پەرێشان

٧٤٧

سەر تا پاش پێچان برووق زنجیر
وستن بزندان زگار و زویر

٧٤٨

وێنەی خامووشان قرار گرت نە جا
ئستدعا كەردش بە دەرگای خۆدا

٧٤٩

ڕوو كەرد نە باڵا وات ئەی خۆداوەند
نەجات دەر جە بەند بەندیان بەند

٧٥٠

فەریاد ڕەسیدەی گشت بێچارەگان
ڕها کۆنه‌نده‌ی یاران زندان

٧٥١

ئەر زەڕێ لۆتفت هه‌م هه‌ندەن ئەسەر
بە زوودی نەی قەید نەجاتم بدەر

٧٥٢

ئاواتە وازم بە دین دۆڵبەر
ئەر بدیام ھەنی ڕۆخسار یاوەر

٧٥٣

بێزار بیم بێزار جەی زندەگانی
دۆعام قەبووڵ كەر فەرد و سۆبحانی

٧٥٤

بە سۆز دەروون دۆعاش كەرد ئەمیر
دۆعاش قەبووڵ كەرد حەیێ بێ نەزیر

٧٥٥

ئنبار جە شای مەم نەكەرین گۆفتار
تەجدید بدەروون دەستانی ئەخبار

٧٥٦

ئەمیر چوون وستش نە ڕووی زندان مەم
نشت و خاترشاد دلشاد بی جە غەم

٧٥٧

شەو ئاما خاتوون دەست كەرد بە زاری
زاری چە زاری، زاری زگاری

٧٥٨

ڕوو كەرد نە دەرگای حەیی جەبباری
واتش خودایا تۆی سەبەبكاری

٧٥٩

یا ئمشەو دەردم بكەری كاری
یا مەم جەی زندان نەجات بداری

٧٦٠

چوونكە دۆعاش كەرد بە ئەندووه‌ دڵ
دۆعاش بە ھەدەف یاوا مۆقابڵ

٧٦١

درۆست كەرد بەعزێ جە تەعام نان
نعمەت ئەلوان مۆرغان بریان

٧٦٢

داش و یەک كەنیز نە ڕای نھانی
كیاستش پەرێ یار زندانی

٧٦٣

تا كە مۆدەتێ كیاست و زندان
جە كەبک و جە قاز، مۆرغان بریان

٧٦٤

ڕۆیێ بەكر ئاغا نە ڕاگەی نەھان
ھۆرێزا لوا ڕوو كەرد و زندان

٧٦٥

دیادیش كە مەم نشتن و مەسروور
شۆڵەی ڕوخسارش گڕانتر جە نوور

٧٦٦

ئەمیر زندان تەڵەب كەرد و بەر
په‌رسا ئەخبارات وەردەنیش یەكسەر

٧٦٧

ئاما بە جواب ئەمیر زندان
جە لای خاتووزین پەرێش مەیۆ نان

٧٦٨

ڕوو كەرد و ئەمیر زندان نەو زەمان
وات ئەی نابكار مەردوود نادان

٧٦٩

ئەر ئەمیر دانۆ بەی كار و كەردار
ئەعزای سالمت مەریزۆ بە دار