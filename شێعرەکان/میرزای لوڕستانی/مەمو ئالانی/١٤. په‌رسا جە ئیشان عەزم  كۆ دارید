شاعیر: میرزای لوڕستانی
کتێب: مەمو ئالانی
سەرناو: په‌رسا جە ئیشان عەزم  كۆ دارید
لەبارەی شێعر: نووسین: کەماڵ ڕەحمانی

٣٢٢

په‌رسا جە ئیشان عەزم كۆ دارید
ڕه‌زاتان و كۆن رە و كۆ دارید

٣٢٣

دیارەن بۆزۆرگ عەزیم ئه‌لشانید
پەنەم بواچان ئەگەر مێھمانید

٣٢٤

ئاما بجواب بەنگینە دەر حاڵ
واتش ئەی خاتوون ساحب زۆڵف و خاڵ

٣٢٥

مەھامی داروون جە شەھر جزیر
ئەمن غوڵامم ئی جەوان ئەمیر

٣٢٦

ئەگەر نەسیب بۆ ھەردوو مێھمانیم
مێھمان بەكر مەلەك رێحانیم

٣٢٧

مەلەك چوون شنەفت بەر بشی جە ھۆش
وات منم رێحان وه‌ش ئامانان(ئامان) وه‌ش

٣٢٨

بشان بیانە پیا بان جە زین
ئەڵبەت میاوون په‌‌یتان من قەرین

٣٢٩

كەنیزێ دەردەم پەی رەنمایی
كیاست چەنشان(چه‌نیشان) پەی عۆزرخواھی

٣٣٠

یاوان و قۆناغ بەكر بێ مەدار
جە یانە نەبێ بەكر مردار

٣٣١

مودەتێ مدران ھەردوو بە سوار
كەس نەدین و چەم ئەو ھەردوو نامدار

٣٣٢

پێچاشان عەنان ھەردوو ھەمقەرین
تا شین و خانەی قەرە تاجەدین

٣٣٣

پا فروود ئاوەرد بەر ئامان جە زین
غۆڵامان بەدەو ئامان نە كەمین

٣٣٤

ئەسپشان بەردن و یەختەخانە
ئامان و پێشواز خوێش و بێگانە

٣٣٥

كەردشان مۆبەت عزەت نمانان
بە ڕه‌سم و ئاداب شاھان جەھان

٣٣٦

خێرئامائیش كەرد تاجدین دۆڵدار
فەڕتان ئاوەرد بە خێر ھەزار بار

٣٣٧

وەقت شام ئاما تەعام ئاوەردن
بە سەد ئلتزاز نۆش جان كەردن

٣٣٨

یەكدەم جە ئیشان نەكەریم گۆفتار
جە ئامای رێحان سۆخەن كەین ئزھار

٣٣٩

یاوا بخانە مەلەك بە دەوان
نشانێ نەدی نەو ھەردوو جەوان

٣٤٠

یەك دایانش بێ عەجووزەی دەوران
فتنەی شەڕئەنگێز نە ھەردوو جەھان

٣٤١

پۆرسا ئەخبارات بەنگینە و ئەمیر
بته‌عجیل و تاب جە ئەو زاڵ پیر

٣٤٢

واتش ئەی فەرزەند حوور رزوانی
ئامان سواران یۆسف سانی

٣٤٣

ھەردوو ساعەتێ مدران بە سوار
دەییارێ نەبی پێشان دۆ ئەخبار

٣٤٤

جە یانە نەبێ بەكر ئاغای پدەر
ھەردووشان دەردەم بەربشین و به‌ر

٣٤٥

جە سەرای تاجدین پیا بین جە زین
مێھمان بە ئەون دوو مەرد پڕ كین

٣٤٦

مەلەك چوون ئەژنی دەست كەرد و فریاد
فەریاد بێ شۆ واوەیلای بێداد

٣٤٧

خەیلێ ئەو و بەخت بەكر نفرین كەرد
پەیاپەی كێشا دەم دەم ئاه‌ سەرد

٣٤٨

فائدەش نەبی خامۆش بی پەی وێش
ساكن بی نە جەور زوێر و دڵڕێش

٣٤٩

ئین بار بشنەوە ئەمیری نامدار
جە سەرای تاجدین چوون گرتش قەرار