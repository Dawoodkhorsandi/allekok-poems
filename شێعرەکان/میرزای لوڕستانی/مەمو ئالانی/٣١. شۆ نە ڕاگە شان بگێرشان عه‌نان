شاعیر: میرزای لوڕستانی
کتێب: مەمو ئالانی
سەرناو: شۆ نە ڕاگە شان بگێرشان عه‌نان
لەبارەی شێعر: نووسین: کەماڵ ڕەحمانی

٧٩٨

شۆ نە ڕاگە شان بگێرشان عه‌نان
ئەڵبەت كە ئێد دین مەبان پەشیمان

٧٩٩

بەو دەستوور بەكر مەشوەرەت كەردش
ئەمیر زینەدین بە جا ئاوەردش

٨٠٠

ئاما و گۆفتار ئەمیری ئەنام
واتش بویه‌ران جە عوزر و گۆنام

٨٠١

و دڵوازی نەرد كەردین چەنی مەم
ئامام نەو دەم دا و زۆبان قەسەم

٨٠٢

مەبۆ و خاتوون بگیرۆش نە جا
ھەم بروون بارۆش ئەو نە قەعر چاهـ

٨٠٣

مەئزوون بان بشان باوەرەش وبەر
نكاح كەم وەنەش سەوڵ نازپەروەر

٨٠٤

یاران چوون ئەژنین جە ئەسپ پیا بین
بۆسان دەست و پای ئەمیر و یەقین

٨٠٥

جە نوو سوار بی ئەمیر دەر زەمان
گردین بەرابەر ڕوو وشار نییان

٨٠٦

جەو دەم بفەرموود میرانە دەستوور
بشۆ و زندان خاتوون و زەروور

٨٠٧

باوەرۆ وه‌ بەر ئەمیر غەمخوار
زوو بە زوو بشۆ نەگێرۆ قەرار

٨٠٨

گۆش دەر وە خاتوون نادرەی سالان
وێش ئارایش دا بشۆ وە زندان

٨٠٩

بەكر ھەم و تاب شی نە خان و مان
واتش نوور چەم ئەی مەلەک ڕیحان

٨١٠

میر ئەمرش كەردەن مەم باران وە بەر
مەشۆ و زندان خاتوون دۆڵبەر

٨١١

ئەر بشۆ و سەر زندان خاتووزین
مەم ڕووحش پەرواز مەبۆ چوون پەروین

٨١٢

چوون بێراییم كەرد من جە ڕاگەی مەم
بشۆ و باڵاش تۆ وە خاتر جەم

٨١٣

باوەرەش وە بەر نەو چاهـ پڕ غەم
با نەبۆ تەسلیم وە زاری و ستەم

٨١٤

جەو پەی ھۆرێزا مەلەک بی ڕەوان
ھەمان ڕوو ئاوەرد ئه‌و بسووی زندان

٨١٥

خاتوون ھەم نەو دەم ئاما دەر زەمان
دیا كە مدران ئەو مەلەک رێحان

٨١٦

واتش ئەی دۆختەر بێ دین و ئیمان
چە كارت ھەندەن جە ئامای زندان

٨١٧

وات و كەنیزان ئی جادووی زەمان
بە تاو و تەعجیل پەرێم بگێران

٨١٨

مەلەک چون شنەفت حوللیاتی سەر
پەراكەندە كەرد نە ڕووی دەشت و دەر

٨١٩

تا كەنیز وە كۆی حوللی(؟) بین قەرار
مەلەک گورێزا فەراوان فەرار

٨٢٠

خاتوون چوون ئاما وە سەیری زندان
ئاواز كەرد وە مەم بینایی چەمان

٨٢١

جە غەم بوێرە وادەی نشاتەن
ڕۆشنی زوڵمات ڕووی سەر بەساتەن

٨٢٢

ئاواز دا ئەمیر وە نیمە ئاواز
واتش ئەی عەزیز شۆخ سەرفەراز

٨٢٣

تەسدیعت كێشان چونكە ئامانی
بەڵێ قابزی ڕووحم مەستانی

٨٢٤

ئەمیر جەو بۆنەت فرستاده‌نان
تاكە ئەرواحم بستانی ڕەوان

٨٢٥

دوو تا نگێسووی ڕیحان پەل دێز
نە قەعر ئەو چا كەردش سەراوێز

٨٢٦

حەلقەش حەلقاوێز وست نە حەلقەی لوول
تارش باریكتەر جە تار مەفتوول

٨٢٧

ھۆر كێشا وە بەر ئەو شەكەرین ڕاز
چون ڕووی خاتوون دی ڕۆحش كەرد پەرواز

٨٢٨

بێزار بی جە عەیش جە زندەگانی
گیان كەرد وە فدای حوور ڕزوانی

٨٢٩

جوانیش جا ئاشت پەرێ خاتووزین
ڕووحش ئارام گرت نە ڕەوزەی بەرین

٨٣٠

ئەگەر ھەزار ساڵ بمانی وە كام
عاقبەت مەرگەن نەدارۆ ئەنجام

٨٣١

ئی دۆنیای فانی ھەر پاسە كەردەن
كەسێ جە سایەش وایە نەبەردەن

٨٣٢

بشنەو جە خاتوون نازدار دۆڵدار
پارە پارە كەرد خاڵان جە ڕوخسار

٨٣٣

بە پەنجەی بلۆور سەدەفی كردار
كەردش وە بەیداق زۆڵفان شامار

٨٣٤

یەقەی قەناوێز پارە كەرد جە بیم
قرمز كەرد بەیان لەوح سادەی سیم

٨٣٥

باڵ توڕەی دێز گشت دا وە تاراج
سەیل ھوون ئاما پۆشا تەختەی عاج

٨٣٦

بۆنیا و بۆی شای عالی ئەعزەم
واتش سەد شه‌ڵلا عومرم بیا كەم

٨٣٧

ھەركەسێ تۆش وست نەی چاهـ زندان
جەرگش پارە بۆ و تێغ بوڕان

٨٣٨

ھەر تا زندە بۆ ئاھش وەش نەبۆ
كامرانی زەوق دونیای پێش نەبۆ

٨٣٩

بەختش نگوون بۆ سەرئاوێز جە غەم
غەرق غەزەب بۆ یاوەر چەنی غەم

٨٤٠

جە نۆ بۆڵەند كەرد زایڵەی زگار
واتش ھەمسەران بیان ئەو دیار

٨٤١

بدیان و گەردش چەرخ ستەمكار
چ زۆڵمێ پێم كەرد زاڵم غەدار

٨٤٢

ئەی ستەمكاری وە كەس نەشیەن
كێ چون من دڵدار جوانمەرگ دیەن

٨٤٣

وە فدای جوانیت شازادەی شاھان
پەرێ خاڵی من تەی كەردی ڕاھان

٨٤٤

كێشات ئەزیەت بێ سامان و سوود
سوودت شی وە باد مایەت بی نابوود

٨٤٥

دمای مەرگ تۆ دڵ وە كێ دەروو
چە گۆنە بەی دەھر دڵ وەش بكەروو

٨٤٦

شەرتم ئەو شەرتەن كام نەدیدەی دەور
غەریب شاران وە جەور كوشتەی جەور

٨٤٧

بشوون ئەو میان دەیریان دەیر
حەرام بۆ جە من زەوق شادی و سەیر

٨٤٨

ئەر شا بزانۆ جە یەمەنی شار
نیلی بكەرۆ تاج چەنی تۆمار

٨٤٩

فەترە مەدەرۆ مەیۆ بێقەرار
ھوونت مەستانۆ جە ئەعدایان كار

٨٥٠

بشنەو جە بەنگین یار وەفا كێش
یاوا وە نەزد ئەو ئەمیری دلڕێش

٨٥١

وێش كێشا وە پۆل(بووڵ) جە پا تا وە سەر
ئاوازش ویەرد نە چەرخ ئەخزەر

٨٥٢

ئەوەند دانە وێش بە تێغ و تەبەر
دەردەم ھوون جە فەوق زامش دا ئەسەر

٨٥٣

سەرنگوون گنا وێنەی بێھۆشان
بی وە ھام نۆشین ئەھل خامۆشان