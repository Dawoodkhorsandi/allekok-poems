شاعیر: میرزای لوڕستانی
کتێب: مەمو ئالانی
سەرناو: جواب دا ئەمیر کەی شاهـ سەرمەد
لەبارەی شێعر: نووسین: کەماڵ ڕەحمانی

٢٠١

جواب دا ئەمیر کەی شاهـ سەرمەد
نمە تاو واچوو مەسۆچۆ جەسەد

٢٠٢

ئەر باروو نامش ئارۆ بزۆبان
بێشک مەسۆزۆ ڕێزەی ئستۆخوان

٢٠٣

چوونکه‌ بەی دەستوور حاجەت مەکەی لێم
قەڵەم دەواتێ باوەران پەرێم

٢٠٤

ئاوەردن کاغەز قەڵەم و دەوات
تەحریر کەرد دەردەم شەرح واقعات

٢٠٥

داش و دەست شاهـ وانا سەرانسەر
ئاهر وست نە جەرگ پادشا و لەشکەر

٢٠٦

پادشا چوون حاڵ دەروونش زانا
ڕوو کەرد و قاپی قەیۆم دانا

٢٠٧

دۆعا کەرد یارەب ئی سەودای باتڵ
باندەک وەقتێ بەرداریش نە دڵ

٢٠٨

باز وات ئەی فەرزەند نوور چەمانم
نادرەی دەوران نە ڕووی جەهانم

٢٠٩

بە قەوڵ مەردوود شەیتان ئه‌لڕەجیم
دڵ و دەروونت په‌ڕ کەردەن جە بیم

٢١٠

لەعنەت بکەر لێش مەکەر ئه‌ی خەیاڵ
خەیاڵ فاسد جە دڵ کەر بەتاڵ

٢١١

یە فکر خامەن ئارەزووت کەردەن
سەرئەنجام نییەن تا و ڕۆی مەردەن

٢١٢

تەخت تاج وێت بەرمەدەر جە دەست
و چنگ دۆشمەن نە خاک مەبی پەست

٢١٣

نە ئەرباب تۆن ئی هەرزەکاری
ئی سەودای بێسوود ڕای نادیاری

٢١٤

ئەر ڕاست مواچی عشقت ها نە سەر
کەیلەن جە گوڵزار پەی تۆ دەشت و دەر

٢١٥

نە هەر شەبۆستان شاهی مە وازی
پەرێت باوەروون یەکێ دڵوازی

٢١٦

هەر جە خاک ڕووم، عەرەب تا عەجەم
پەردەنشینان بزۆرگان جەم

٢١٧

مەیلت وە هەرکەس جاگیر مەبۆ جا
و ماڵ دۆنیا و زۆر سۆپاهـ

٢١٨

و ئەندەک زەمان باوەروون پەرێت
ساکن بەرئەنبار، تۆ نە جاگەی وێت

٢١٩

ئەمیر چوون ئەژنی سۆخەنان تەمام
زاریش بۆڵەند کەرد نە ڕووی خاس و عام

٢٢٠

واتش ئەی پدەر تاج سەروەران
با خەبەر جە سڕ دەوران جەهان

٢٢١

دڵ پەی دڵبەرێ ئارام گێرۆ
بوەسڵ غەیرێ کەی کام گێرۆ

٢٢٢

ئەگەر سەد هەزار مەحبووب باوەران
نە ڕەوزەی ئرەم مەشاتەش کەران

٢٢٣

غەیر جە خاتووزین زۆڵفان چوون زەنجیر
مەیل نییەن و دۆخت پادشا و وەزیر

٢٢٤

خامۆش بەر هەنی جەی حەرف و کەلام
ئده‌عام ئێدەن باقی وەسەلام

٢٢٥

پادشا زانا هیچ نەدارۆ چار
فارغ بی جە قەوڵ ڕازان و گۆفتار

٢٢٦

زوێر و مەلاڵ غەمگین دڵرێش
لوا و ئۆتاق ساکن بی پەی وێش

٢٢٧

ئەوشۆ و سەر بەرد و سەد نەدامەت
ئەسەر داوەنەش هەزار قیامەت

٢٢٨

سوب سەحەر بە وەقت شۆڵەی شەوق نوور
یاران تەڵەب کەرد دیسان بە زەروور

٢٢٩

ئاما و گوفتار روو کەرد نە سۆپا
دەرمانش چێشەن بکەران دەوا

٢٣٠

علاجێ کەران پەی ڕەزای خودا
بەر بشۆش نە دڵ ئی شۆر و غەوغا

٢٣١

ئامان و سۆخەن بوزۆرگان کار
ئەر بە قەوڵمان تۆ مەکەری کار؟

٢٣٢

تەدبیرش ئێدەن ئێد مەیۆ و کار
وەرنە غەیرەزین هیچ نەدارۆ چار

٢٣٣

چەند جە ئەمیران خاسەی شەهریار
تەعیین کەر چەنی دە هەزار سوار

٢٣٤

راهی بۆ ڕەوان ئەو و بێقەرار
پەنج قۆناغ بشان چەنیش بێ مەدار

٢٣٥

نە هەر مەنزڵێ دووهەزار سوار
بگێڵانەوە مەخفی نەو دیار

٢٣٦

تا پەنجەم قۆناغ وێش مەمانۆ وێش
وێش هەم مەگڵێڵۆ زوێر و دڵرێش

٢٣٧

نادم مەمانۆ جە کەردەی ئی کار
دەست بەرمەدارۆ جەی کار و بازار