شاعیر: میرزای لوڕستانی
کتێب: مەمو ئالانی
سەرناو: چوون دیش بەی دەستوور ئەمیر نازدار
لەبارەی شێعر: نووسین: کەماڵ ڕەحمانی

٨٨٢

چوون دیش بەی دەستوور ئەمیر نازدار
نادم بی جە وێش جە كەردەی ئی كار

٨٨٣

بتاقی زاناش نیەن مەجازی
حەقیقی عێشقەن جە كارسازی

٨٨٤

پەشیمانیش بەرد جە دڵ بەرشی دوود
بەعدەز واقعات پەشیمان چ سوود

٨٨٥

مدرا زەمانێ بێ دەنگ و دووان
تا كە خاتووزین ئاما بە ئەیوان

٨٨٦

بەعدەز ساعەتێ میر زیندین بوێش
بشی وە جانب خاتوون دڵرێش

٨٨٧

ڕوو كەرد و خاتوون نوور دیدەی دین
په‌وسە بێ قودرەت ڕەب ئه‌لعالەمین

٨٨٨

مەئیووس مەنیشە دل مەكەر غەمگین
پەوسە بێ قودرەت رەببلعالەمین

٨٨٩

ئاما وە جواب خاتوون نە ڕووی قین
تۆ سەڵامەت بی نە ئەی دەھر كین

٨٩٠

ئەمما ئستدعام ئیدەن كە فەردا
بدەریم مەعزوور بداریم ڕەوا

٨٩١

سەركەشی گڵكۆی ئەمیر بكەروون
ڕەسم تەعزیەش بجا باوەروون

٨٩٢

ڕۆخسەت دا ئەمیر خاتوون دەر زەمان
بوێش ھۆرێزا ڕەوان بی ڕەوان

٨٩٣

سەحەر ھۆرێزا جەمین وێنەی بەت
كێشا وە سەر دا به‌رقەی ئاخرەت

٨٩٤

چەنی كەنیزان ڕاھی بین وە ھەم
تا یاوان وە جا مەزارگەیی مەم

٨٩٥

ھێمای دووربێ دوور كە بانگش ھۆر دا
خاک مەزارش گشت كەرد وە سەر دا

٨٩٦

خەیلێ گرێوا بە شین زاری
خەیلێ ئاواز كەرد مەم وە زگاری

٨٩٧

نەدی ڕەنگ و ڕووش نەبێ نەدایێ
غەیرەز سەنگ و خاک نەشنەفت سەدایێ

٨٩٨

ناڵا بە دەرگای قادر بێچوون
بە سۆز دەروون ناڵا بە گەردوون

٨٩٩

یاڕەب باجەتی پەیغەمبەرانت
بە ئایەی كەریم ڕای ڕەھبەرانت

٩٠٠

بە ھەر چەند خاسان نە ڕووی جەھانت
بە ئایەی شه‌ریف نە ڕووی قۆرئانت

٩٠١

دەر لەحزە نەی جا ڕۆحم بستانی
خەلاس بوون نە جەور ئەی دۆنیای فانی

٩٠٢

بە ئەمر قودرەت لامەكان ماوا
مەقروون وە ھەدەف ئجابەت یاوا

٩٠٣

ڕۆحش نە پەڕەی سینە كەرد پەرواز
نە ڕەوزەی ئرەم جا گرت وە دڵواز

٩٠٤

سۆپای مەوت ئاما ڕەونەق ڕووش بەرد
ئەعزاش كەرد وە یەخ یەخبەندان سەرد

٩٠٥

بە قار كۆچش كەرد نە جەور فەڵەک
بی وە ھامنشین حووران و مەلەک

٩٠٦

ڕۆحش كەرد بە فدای جوانێ شیرین
لوا نە دونیا و فارغ بی یەقین

٩٠٧

فەڵەک جەورت كەرد جەور بێ سامان
سۆپه‌ردی وە خاک نۆبەر نمامان

٩٠٨

چەند ھەزار غەدرت كەردەن جە یاران
ھەنی وەسەن جەوریانەت بۆ وێران

٩٠٩

كەنیزان زانان وە مەوت دۆڵبەر
كەردشان بەو ڕووز نه‌یاگەی مەحشەر