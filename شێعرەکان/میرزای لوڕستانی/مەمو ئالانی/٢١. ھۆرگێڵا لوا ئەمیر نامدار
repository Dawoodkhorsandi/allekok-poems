شاعیر: میرزای لوڕستانی
کتێب: مەمو ئالانی
سەرناو: ھۆرگێڵا لوا ئەمیر نامدار
لەبارەی شێعر: نووسین: کەماڵ ڕەحمانی

٥١٨

ھۆرگێڵا لوا ئەمیر نامدار
شی بجاگەی وێش خاتوون نازدار

٥١٩

دۆعاش كەرد ئەمیر بە ئەندووه‌ دڵ
یا ڕەب ڕەحمەتێ جه‌ سەر كەی نازڵ

٥٢٠

بەڵێ پەی دەفع جوود غۆبار بۆ
دەماغ شكار ئەمیر ئزھار بۆ

٥٢١

بە ئەمر فەرمان لامەكان فەرد
مەقروون جە ھەدەف ئجابەت ویەرد

٥٢٢

ئەوشه‌و بارانێ نزوول كەرد جەبار
موزەیەن كەردش دەشت و كۆھسار

٥٢٣

سەحەر ئەمیر وات بیاران یار
جاڕ دەن وە شار دا مەشوون و شكار

٥٢٤

چاوشان جاڕ دان یانە بە یانە
جە ئەھل جزیر خوێش و بێگانە

٥٢٥

حازر بان تەمام جە ئەھل شكار
ھیچ كەس جە یانە نەگێرۆ قەرار

٥٢٦

دان نە تەپڵی باز كۆ چها بەندن
كڵاوە جە فەرق شاھێنان سەندن

٥٢٧

مەم كە سەرڕاو بی نەیاما بوەر
میر پۆرسا جە مەم چێش ئاما بسەر

٥٢٨

تاج ئه‌لدین واتش میر بێ نەزیر
مەم ئازاردارەن عاجز و زویر

٥٢٩

نمەتاوەی به‌یۆ ئیمڕۆ و شكار
ماتەمەن دڵگیر، زایف و زگار

٥٣٠

ئەمیر چوون شنەفت وات ئاوازكەران
بیان ئەو دما تەمام نۆكەران

٥٣١

نمەشوون بێ مەم ئیمرۆ و شكار
بگێڵان ئەو پەس پیادە و سوار

٥٣٢

ئاما و گوفتار تاج ئەلدین جە نۆ
واتش دەوڵەتت یار بۆ ڕۆ بە ڕۆ

٥٣٣

واپەس نەگەردان سوارن ڕاو
جە تەنخوای ئەمیر بەنگین بۆ سەرڕاو

٥٣٤

ھەروەقت كە ئەمیر شفا یاوا پێش
ئەڵبەت بە شكار میاوۆ پەی وێش

٥٣٥

قەبووڵ كەرد گۆفتار تاج ئەلدین ھەمان
لەشكەر تەمامی ڕەوان بی ڕەوان

٥٣٦

ئنبار جەودەم دا خاتوون گوزین
ئاما و بیروون چون ماھه‌ و پەروین

٥٣٧

یاوا بو خدمەت ئەمیر دۆڵبەر
نشتن چەنی ھەم چوون شەھد و شەكەر

٥٣٨

شین نە ڕووی دۆشەك لحاف زەڕین
كەردشان ڕازان ویەردەی وەرین

٥٣٩

پەرێشان كەردن سۆنبۆڵ چەنی گۆڵ
بۆڵبۆڵ منقار ژەند نە ڕووی پەڕەی گوڵ

٥٤٠

چەھچەھەو ھەزار دەم و پەڕەی گوڵ
عەندەلیب ماچۆ مراد بی حاسڵ

٥٤١

عەیشێ سازنان دوو عاشق زار
قەند چەنی شەكەر و لەب كەردن بار

٥٤٢

ئەر كەسێ مەشی نەو ڕاهـ ڕاهگوزار
نەبات چەنی قەند مەبیش و نسار

٥٤٣

تێغی زەھراڵوود جە نافە بوار
قرار دا نە بەین دوو یار دوو دۆڵدار

٥٤٤

نمەز چێش واچوون سەرئەنجام كار
ھەردوو شین نە خواب ڕاحەت بێ قەرار

٥٤٥

لەب و بان لەب و ھەم پەیوەستن
نەم نە سەرچەشمەی حەیەوان بەستن