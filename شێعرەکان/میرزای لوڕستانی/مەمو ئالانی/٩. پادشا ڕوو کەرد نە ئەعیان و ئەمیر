شاعیر: میرزای لوڕستانی
کتێب: مەمو ئالانی
سەرناو: پادشا ڕوو کەرد نە ئەعیان و ئەمیر
لەبارەی شێعر: نووسین: کەماڵ ڕەحمانی

١٨٢

پادشا ڕوو کەرد نە ئەعیان و ئەمیر
نمەز چێش کەروون بکەران تەدبیر

١٨٣

یە چە حاڵێوەن یاوان و ئەمیر
علاجش چێشەن واچن بێ تەقسیر

١٨٤

بزۆرگان ئامان یەکسەر بە گۆفتار
ئاخرئەلئەنجام ئامان بە ئەخبار

١٨٥

یەکێ وات ئەڵبەت یە کار دێوەن
دێوان هەمێشە کارشان ڕێوەن

١٨٦

یەکێ وات جنوون ئەسەر دان نە ڕاش
یەکێ وات سەودان نەمەکەرۆ فاش

١٨٧

یەکێ وات سەفراش ئەغڵەبە کەردەن
جەو بۆنە جە خواب خۆرده‌ن ویەردەن

١٨٨

هەرکەس بڕەنگێ ئامان نە گفتار
مەتبووع تەبعش نەبێ شەهریار

١٨٩

وات ئەی حەکیمان نادرەی ساڵان
جەی کارە پێم دەن یەکسەر ئەحواڵان

١٩٠

حەکیمان ئامان یەکسەر بە گۆفتار
عەرز کەردن و شاهـ کای والاتەبار

١٩١

سۆپای عەشق نهان جە سەر جەم کەردەن
جەو بۆنە ڕاحەت ئارامش بەردەن

١٩٢

هەر عشقەن خۆراک، خواب حەرام کەرۆ
عشقەن یانەی فام و تاراج دەرۆ

١٩٣

پاشا با وەزیر ئەمیران پێش
شی ولای فه‌رزەند نوور دیدەی وێش

١٩٤

واتش ئەی فەرزەند نوور چەمانم
مایەی حەیاتم ڕۆح ڕەوانم

١٩٥

یە چە سەودانان یاوانت و سەر
په‌نه‌م واچە ڕاست خەبەر سەرانسەر

١٩٦

گرێوا ئەمیر پەی یار مۆنس
نەوحەش بۆڵەند کەرد نە جەمع مەجلس

١٩٧

واتش ئەی پدەر تاج سەر من
غارەت شی و بەخت بەدئەختەر من

١٩٨

دەردم کارێوەن نەدارۆ دەرمان
ئەر دەوام کەرۆ سەد هەزار لۆقمان

١٩٩

ئاما بە گۆفتار وات ئەی نوور چەشم
گرێوا بە زار بە دیدەی پڕ نەم

٢٠٠

بەشق خۆداوەند واچە پێم تەمام
کێ سەندن بەی تەور وەنەت عەقڵ و فام