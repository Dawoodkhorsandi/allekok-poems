شاعیر: میرزای لوڕستانی
کتێب: مەمو ئالانی
سەرناو: دوو سه‌ دەقیقە مدرا نه‌ د یار
لەبارەی شێعر: نووسین: کەماڵ ڕەحمانی

٤٦٢

دوو سه‌ دەقیقە مدرا نه‌ د یار
مەنزوورش مەكەرد به‌و پەری ڕۆخسار

٤٦٣

ئاخر سەرەنجام خاتوون نازدار
واتش و ئەمیر غەمزەدەی غەمبار

٤٦٤

ئەر عەزمت وزوون باوەر و ئەنجام
ئەر ئاب مەنۆشی بنۆشە و جام

 ٤٦٥
 
دێرەن وەقت دێر ڕاھی بەر نە ڕات
تا من بشۆروون ئی قاب و حاجات

٤٦٦

ئاما بجواب ئەمیر دۆڵجوو
تۆشنه‌م نیەنان سەنده‌نم وزوو

٤٦٧

ئەمما عەرزەیێ داروون ئەر دانی
پەنە ت بواچوون نە ڕای نھانی

٤٦٨

خاتوون وات و مەم مەر ھۆشت نیەن
عەجەب ھەی عەجەب من كەی تۆم دییەن

٤٦٩

ئاما بجواب ئەمیر دۆڵڕێش
ڕاستشان واتەن عاقڵان پێش

٤٧٠

ڕازشان مەقبووڵ ئەو نكووكاران
زەن و ئەسپ و شێر وەفا نەداران

٤٧١

باز ئاما و ڕاز خاتوون و زەروور
من كەی تۆم دییەن ماچی بەی دەستوور

٤٧٢

ئاما و سۆخەن میر خۆشكەلام
واتش وخاتوون ئەی ماه‌ تەمام

٤٧٣

ئەوڕۆم شناسای ئەی نازكبەدەن
نە جزیر ئامای و شەھر یەمەن

٤٧٤

بحۆكم ئیزەد لامەكان فەرد
نە ئاغووش منت قەراردادە كەرد

٤٧٥

بخواب ڕاحەت سەر وھەم به‌ردیم
سەری ئێتاعەت وھەم سپۆردیم

٤٧٦

ھەردوو نشانان بیەك سپۆردیم
ھەردوو جە ناگاه‌ جە ھەم ویەردیم

٤٧٧

منت وست نە دام ھەم نە كوورەی نار
ئیستە مواچی نەداروون ئەخبار

٤٧٨

خاتوون چوون ئەژنی ئی قەوڵ و گۆفتار
رێزا بچەم دا ئەسرینان ھەزار

٤٧٩

وات بە فەدات بۆ گیانی شیرینم
دات بە ئاو دا ڕەنج وەرینم

٤٨٠

نەزانام تۆنی نوور دیدە و گیان
من جە گۆفتەی وێم ھا بیم پەشیمان

٤٨١

ئومید ھەن جە لای زیشەوكەت و شان
مەعزوور بداریم جەی حەرف نادان

٤٨٢

ئاما بجواب ئەمیر نازدار
حەرف مەعزووریت با بۆ بەركەنار

٤٨٣

نە جایێ خەڵوەت بنیشین و ھەم
ئاشكار كەرین گردین دەرد و غەم

٤٨٤

ئاما و گۆفتار شای پەری ئەندام
عەرز كەرد وخدمەت ئەمیری ئەنام

٤٨٥

بەغەیر جە ئۆتاق وێم جاگەیێ كۆ
ھەر وەقتێ بە خێر تەشریفت مەیۆ

٤٨٦

قەدەم ڕەنجان كەر گیانم بۆ فەدات
وێنەی كەنیزان سەرم ھا نە ڕات

٤٨٧

زەڕینە بازن كێشا نە ڕووی دەست
داش و دەست مەم نە بەغەل پەیوەست

٤٨٨

ھەردوو جە مەنزوور سێر بی دیده‌شان
گرتشان جە ھەم نشان پەی نشان

٤٨٩

جۆدا بین جە ھەم زۆھرە و مۆشتەری
بە ئەمر فەرمان حەیێ داوەری