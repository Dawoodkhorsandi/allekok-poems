شاعیر: میرزای لوڕستانی
کتێب: مەمو ئالانی
سەرناو: ئەمیر ھەم جە نۆ تەوازعش كەرد
لەبارەی شێعر: نووسین: کەماڵ ڕەحمانی

٣٧٨

ئەمیر ھەم جە نۆ تەوازعش كەرد
مۆبەت مۆبەتان جە ڕای حەد ویەرد

٣٧٩

وەقت شام ئاما ئاوەردن تەعام
مۆرغان بریان ئەنواع تەعام

٣٨٠

بەر و پەشت خوان تەمام زەڕئاڵوود
ئەخزەری و ئەحمەر ئەسپەری و كەبوود

٣٨١

تەعام په‌ڕ ئاڵەت فلفل و بازباز
نیا شان نە خوان چەنی پێشئەنداز

٣٨٢

بۆزۆرگان یەكسەر واردشان تەعام
جە نۆقڵ و نەبات جە مەغز بادام

٣٨٣

ھۆرداشتن سفرە دۆعاشان وانا
نشتن بە شادی ئەعلا تا ئەدنا

٣٨٤

جە قەھوە و قەلیان ھەر چ بێ تەمام
واردن بۆزۆرگان جە خاس و عەوام

٣٨٥

مۆتربان ئامان ژەندن ساز و ڕوود
سۆچاشان و شاد چەند مجمەرەی عوود

٣٨٦

عەیشێ كەرد ئەو شه‌و پەرێ مەم ئەمیر
نمەیۆ شەرحش نە وەسف و تەحریر

٣٨٧

چەند ڕۆ بەی دەستوور عشرەت بی نە كار
دلێران سەرمەست سەراسیمە وار

٣٨٨

ھەر شه‌و بەی دەستوور عشرەت نە كار بێ
تلووع قەمەر وادەی شكار بێ

٣٨٩

شكار مەكەردن تا وەقت ئێوار
جە كەبك و خەرگۆش ماوەردن ھەزار

٣٩٠

بەڵێ مەم جە فەن شكار دانا بێ
ھەم چابوك و چۆست چوون ئەژدەھا بێ

٣٩١

ھەر سەیدێ نە جا مەخێزا و بەر
جە دەست شای مەم نمەشی ودەر

٣٩٢

ئەمیر جەو دەم دا ڕوو كەرد و تاجدین
عەجەب جەوانێ ئی مەرد پاكدین

٣٩٣

مەسڵه‌حەت ئێدەن ببۆ و سەرڕاو
لایق بە ئەوه‌ن سەرڕاوی سەرڕاو

٣٩٤

ئەمیر زینەدین خەلعەت دا دەردەم
كەردش و سەرڕاو خاتر كەردن جەم

٣٩٥

بەڵێ بەكر ئاغا جە قار تاجدین
دڵ په‌ڕ عەداوەت په‌ڕ جە قار و قین

٣٩٦

دایم خەریك بێ مەرد نابكار
بەكر و ئەمیر بنمانۆ ئەزرار

٣٩٧

فرسەت مەدۆزا شەوان تا و ڕۆ
فتنە پەی ئەمیر ئەبەرپا كەرۆ

٣٩٨

ھەر ڕۆ مەم چەنی ئەمیر پۆڕ فام
سەترەنجش مەكەرد دائمه‌لمۆدام

٣٩٩

ئیمجار بشنەوە شەممێ جە خاتوون
پەی دیدەنی مەم دەست كەرد و ئەفسوون

٤٠٠

ھەر چاشتێ وڕووی مەجلس مەبەردن
په‌ڕ جە سەنگ و ڕیگ ھیچ نمەوەردن

٤٠١

 رۆیێ میر زیندین واتش ئه‌ی خواھەر
ئانە چ نانەن مەكییانی بووەر

٤٠٢

په‌ڕجه‌ سەنگ و ڕیگ وەردەنیش نییەن
ئەمیرێ چوون مەم مێھمانم بییەن

٤٠٣

جەواب دا خاتوون بشەرت و ئەدەب
گوناھێم نییەن ئەی عالینەسەب

٤٠٤

كەنیزان تەعام ماوەران بكار
ئەڵبەت خه‌لەلێ لێش مەبۆ ئزھار

٤٠٥

نەمەشوون و ئاب من جە خەوف میر
پەوسە تەعامان بییەن ناگوزیر