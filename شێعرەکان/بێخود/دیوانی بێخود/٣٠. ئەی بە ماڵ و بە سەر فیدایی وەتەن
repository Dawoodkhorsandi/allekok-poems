شاعیر: بێخود
کتێب: دیوانی بێخود
سەرناو: ئەی بە ماڵ و بە سەر فیدایی وەتەن

ئەی بە ماڵ و بە سەر فیدایی وەتەن
وەی وەکوو کاکی خۆت برایی وەتەن

دامەنی کام و دەستی تۆ دوورن
تا بە ڕۆح ئەبیە گەردی ڕایی وەتەن

تا من و تۆ نەبینە پەروانە
شەوقی چۆن خۆش ئەبێ چرایی وەتەن

حیشمەتی خوسرەوی مەحاڵە هەتا
جانی شیرین نەکەن فیدایی وەتەن

بێ شرینقەی برایەتی هەرگیز
نییە چاری مەلاریایی وەتەن

بێ «کنین»ی یەکێتی و جیددی
زەحمەتە چاری لەرز و تایی وەتەن

لە کەمانچەی سەری من و تۆدا
تا ببێ نەغمەیی هەوایی وەتەن

ئاخری هەر بە یومنی لوتفی خودا
دێینە ژێر سایەیی هومایی وەتەن

یەعنی هەروەک درەفشەکەی کاوە
ئیشی خۆی هەر ئەکا لیوایی وەتەن

دوڕڕ و مەرجان و کارەبای کوردان
نێرگسە و لالەیە و گیایی وەتەن

لەعل و زومڕووت و گەوهەری ئێمەن
زیخ و بەردی کەژ و چیایی وەتەن

بە هەزار تەختی خوسرەوی نادەم
جێگەپێیێکی یەک گەدایی وەتەن

کاسب و پارە، زاهید و جەننەت
بێخود و خاکی دڵگوشایی وەتەن