شاعیر: حەمدی
کتێب: غەزەل
سەرناو: بە سەد فەرزانە دێوانەیی زنجیری گێسوویێ

بە سەد فەرزانەیە دێوانەیی زنجیری گێسوویێ
ئەدا ناکا لە حەڵقەی زلفییا شوکرانەیی موویێ

کە نەیبێ چاو و ئەبرۆ و خاڵ و خەت و پەرچەم و زلفی
بەخۆر تەشبیهی ئەو حوورە مەکەن بۆ خاتری ڕوویێ

بەرەو ئەبرۆ عەجەب خاڵی دەمی کردوویە تەسویری
لە حاڵی ئیعتیکافا بێ لە کەعبە بەچە هیندوویێ

هەموو گوڵزاری تەبعم پشکنی بۆ شوبهی ڕوخسارت
وتی سێوێکی لاسوورە منم پڕ چنگی ئەبروویێ

عومر کورتن نەفامان دڵ خەیاڵی سوحبەتی زلفە
لە حەڵقەی داوی سەییادا ئەکا هێلانە ئاهوویێ

لە بازاڕی عەشقدا قیمەتی ئەشیا بەڕێکەوتە
بە لاقە کوللەیە نابێ کە بەعزەن دەست و بازوویێ

غەزەلیاتی کە تان و پۆی لە باسی زلف و پەرچەم بێ
بە دڵ هەر زیندووە حەمدی بە ڕێکا گەر چی مردوویێ