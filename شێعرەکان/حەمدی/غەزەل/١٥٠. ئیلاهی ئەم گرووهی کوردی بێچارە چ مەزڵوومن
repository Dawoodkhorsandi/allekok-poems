شاعیر: حەمدی
کتێب: غەزەل
سەرناو: ئیلاهی ئەم گرووهی کوردی بێچارە چ مەزڵوومن

ئیلاهی ئەم گرووهی کوردی بێچارە چ مەزڵوومن
بە شەوقێ دەبنە پەروانە، بە کبریتێ ئەڵێی مۆمن

کەسێ پرسی لە حاڵی نیک و بەدیان هاتیفێ فەرمووی
هوما تینەت، مەلەک سیرەت، بەشەر سووڕەت، بەخت شوومن

کە باسی ئاینی پرسین، وتی مەعشووقە ئەیزانێ
بە زاهیر نە موسڵمان و نە گەبر و ئەرمەن و ڕۆمن

لە مەعنادا کە تێفکری موقەییەد نین بە سەد زنجیر
لە مادیدا بە موویێکی موحیببەت حەپس و مەحکوومن

لە مەیدانی عەدەمدان و کە چی مەوجوود و سەربەستن
لە بازاڕی وجوودان و کە چی دەنواڕی مەعدوومن

لە زوڵماتی جەهلدا نین، کە چی مەجهوولن و غایب
لە عینوانی عیلمدا نین، کە چی مەعرووف و مەعلوومن

لە هیجرا وەک پڵنگ ئامادە بۆ تەسخیری دڵداران
لە خۆشی خۆشیی وەسڵا هەموو حەیران و مەحروومن

لەبەر هیممەت بڵندی ئیرتیکابی سوفڵەیی ناکەن
بەڵێ جورمە ئەمە ئەمڕۆ ئەگەرچی پاک و مەعسوومن

وتم قوربان بزانە لەو گرووهەی دادەنێنحەمدی
وتی فاریغ بە نابینی ئەوانیش میسلی تۆ شوومن