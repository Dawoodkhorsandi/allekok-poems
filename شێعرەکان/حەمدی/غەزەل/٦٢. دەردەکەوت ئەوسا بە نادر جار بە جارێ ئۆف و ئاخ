شاعیر: حەمدی
کتێب: غەزەل
سەرناو: دەردەکەوت ئەوسا بە نادر جار بە جارێ ئۆف و ئاخ

دەردەکەوت ئەوسا بە نادر جار بە جارێ ئۆف و ئاخ
ئێستە دەیبێم و دەبینم پڕ بە شارێ ئۆف و ئاخ

واقیعەن دڵسۆزە ئۆف و ئاخی سوبحی موستمەند
دڵ نەوایە شەو کە بکرێ بۆ نیگارێ ئۆف و ئاخ

حیرەتم بۆ چی نەلەرزی ئەرز نەڕووخا ئاسمان
تۆ بڵێی نەبیەین لە سوبحێکا لە زارێ ئۆف و ئاخ

بێ ڕەواجە هەر لە بازاڕی خوداشا بۆیە وا
پوولێ ناکا بیبەیە شارێ کە بارێ ئۆف و ئاخ

خۆ فەقیر و دەوڵەمەند مەزڵووم و زاڵم وەک یەکن
گوێ ئەگەر بگری یەکێکی تۆ هەزارێ ئۆف و ئاخ

من دەڵێم تەئسیری نەبووە و نیشییە ئاهی حەزین
بوویەتی گەر با دەری بێنێ دەمارێ ئۆف و ئاخ

ویردی مەخسووسی هەیە پیری تەریقەت بۆ مورید
زیکری شێخی ئێمەیە دەیکەین بە جارێ ئۆف و ئاخ

ئۆف و ئاخ حەمدی لە دەم تۆشا خەریکە سەوز ئەبێ
سێبەری خۆشە ئەگەر بکرێ بە دارێ ئۆف و ئاخ