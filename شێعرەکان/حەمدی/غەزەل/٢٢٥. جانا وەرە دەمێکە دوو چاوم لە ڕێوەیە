شاعیر: حەمدی
کتێب: غەزەل
سەرناو: جانا وەرە دەمێکە دوو چاوم لە ڕێوەیە

جانا وەرە دەمێکە دوو چاوم لە ڕێوەیە
حەشرە مەزەننە بۆیە دوو عالەم بەپێوەیە

من عاشقی جەمالی کەسێکم کە کافریش
ئەو حوسنە بابڵێ دەبزانم بە کێوەیە

شێواوە سەر لە عالەم و حەیرانە عەقڵی کول
وەستاوە سالیک و هەموو عالەم لە جێوەیە

نامەی عەمەل موشابیهی ڕەنگی سیاهمە
ڕۆحم فیدات زەلیلم و چاوم لە ئێوەیە

ڕۆژێکی کەس نەپرس و زەمانێکە پڕ لە ترس
بێ ترس و پرس بفەرموو شەفیعت لەمێوەیە

حەمدی چییە گوناهی دەبێ قابیلی چی بێ
لوتفێکی تۆ عیلاجی هەموو دەردی پێوەیە