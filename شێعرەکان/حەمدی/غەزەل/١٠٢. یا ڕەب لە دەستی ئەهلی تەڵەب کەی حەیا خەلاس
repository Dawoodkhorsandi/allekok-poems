شاعیر: حەمدی
کتێب: غەزەل
سەرناو: یا ڕەب لە دەستی ئەهلی تەڵەب کەی حەیا خەلاس

یا ڕەب لە دەستی ئەهلی تەڵەب کەی حەیا خەلاس
ئەهلی غەنی لە حیرس و لە حاجەت گەدا خەلاس

زاهید بە بەزمی بادەکەشان ئاشنا بکەن
بەڵکوو ببێ فەقیرە لە زوهدی ڕیا خەلاس

من نامەوێ وەفا لە ستەمگەر جەفا نەکا
هەردوو ببین لە باسی جەفا و وەفا خەلاس

باکم نییە لە نەفس و لە شەیتانی لەعنەتی
گەر بم لە باسی کردەوەی ئەهلی عەبا خەلاس

ئەی سەر وەرە لە وادی عەشقا ببە بەپێ
لەم ڕێگەیە موحەققەقە نابم بە پا خەلاس

لەرزی تەبیبەکەم کە لە دەردی دڵم گەیشت
فەرمووی دەبی بەچیلکە دەسووتێی بە تا خەلاس

تۆفان کە ئاوی دیدەیێ بوو ئەرزی کرد خراپ
حەمدی بە سۆزی سینە بکە تۆ سەما خەلاس