شاعیر: حەمدی
کتێب: غەزەل
سەرناو: میشک و عوود و عەنبەرە خاکی سیاهی کۆیی غەوس

میشک و عوود و عەنبەرە خاکی سیاهی کۆیی غەوس
نەخلی تووبایە بەڕاستی قامەتی دڵجۆیی غەوس

خاک و بادی هیند و ئەفغان و عیراق و چین و فارس
مەوج ئەدا یەکسەر لە ئەنفاسی نەفیسی بۆیی غەوس

باقییە گوفتاری تا ڕۆژی قیامەت وەک حەدیس
زاکیرن قەلبی موسڵمانان بە گفتوگۆیی غەوس

خوا بەوی داوە گەیشتۆتە مەقاماتێ بە دڵ
غائیب و حەیرانە دایم ڕوو لە شەوقی ڕوویی غەوس

خاریقەی ئیعجازی پێ ناڵێن ئەوەندەی کەم نییە
سوجدەگاهی ئەهلی حاڵە کەعبەیی ئەبرۆیی غەوس

حۆریی و غیلمان لە جەننەت دێن لەگەڵ یەکتر بە شەڕ
ئەم لەسەر پێش خزمەتی ئەویان لەسەر پەهلوویی غەوس

پڕ بە پڕ چۆلی عیراق و لەب بە لەب دیجلە و فورات
حەمدی بەرق و پرتەوە یەکسەر لە ڕووی و موویی غەوس