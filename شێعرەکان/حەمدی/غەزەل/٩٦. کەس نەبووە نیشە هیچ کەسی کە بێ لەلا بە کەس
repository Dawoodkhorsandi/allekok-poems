شاعیر: حەمدی
کتێب: غەزەل
سەرناو: کەس نەبووە نیشە هیچ کەسی کە بێ لەلا بە کەس

کەس نەبووە نیشە هیچ کەسی کە بێ لەلا بە کەس
نا کەس هەیە کە ناکەسی وەک خۆی بکا بە کەس

نیمە لە کەس لە خۆم و لە نەفسم نەبێ گلە
ڕیسوایییە دەخیلە مەبن تابیعی هەوەس

دڵ وەحشییە چڵۆنی دەکەی ئەی سەنەم کەوی
نەمدیوە قەت لە ماڵی کەسا کەو بەبێ قەفەس

بێ هیممەتن ئەوانە کە بێ ماڵن و دەچن
بۆ خوانی ئەغنیا کە دەریان کەن وەکوو مەگەس

مەردی نییە بە مەزهەبی من ئەو کەسە بە تیغ
بیئەنجنن لە خەسمی تەمەننا بکا کە بەس

وەک ئینتیحارە سایەیی بێ عەقڵی گەورە چوون
کەنداوە هەر لە خۆیەوە بێ شک ئەکا هەرەس

پێشەنگی قافڵە کە کەر بوو، مەتاعی دیارییە
بۆ جەردەیە زەڕاندی کە ناوەخت وەکوو جەرەس

مەجنوون سیفەت لە مەملەکەتا حەمدی دەر بکەن
ئاگردەنێ بە خانووەوە گەر بدا نەفەس