شاعیر: حەمدی
کتێب: غەزەل
سەرناو: ڕێ مەدەن نامەرد کە بێتە بەزمی گوڵشەن عەندەلیب

ڕێ مەدەن نامەرد کە بێتە بەزمی گوڵشەن عەندەلیب
ناسکە گوڵ حەیفە بێتە هەم پیاڵەی نانەجیب

سەد کەڕەت تۆبەم لە عەشقی کرد و تەفرەی دامەوە
نەبووە قەت شۆخێ ئەمەندە غەمزە باز و دڵفریب

چاوی دەرمانێ بە بیمارێ بدا هەر غەمزەیە
ئەلبەتە دەرمانی خەستە وا دەکا مەست بێ تەبیب

خۆرشی شێرانی جەنگی گۆشتی فیلی جەنگەڵە
غەیری ئەربابی حەمییەت غەم بە کەس نەبووە نەسیب

من بە حاتەم قەت سەخی ناڵێم کە ماڵی دا بە خەڵق
گەوهەر و لەعلە کە هاتە سەر عەتا مەردی ئەدیب

ماڵی دنیام هەر بە خۆڕایی بەنێ قەت نامەوێ
گەر ڕجاشی لێ بکەم لێم ناگرێ پڕ پارە جێب

میسلی پەیکانی قەزایە ڕاکشاوە دووکەڵی
ئاسمانی سەیری کون کون کردووە ئاهی غەریب

حەشری ڕەندان قەت لە گەڵ ئەهلی جیهان حەمدی ئەکەن
مەسئەلەی مەی تێکەڵی خوێنی جگەر ناکا حەسیب