شاعیر: حەمدی
کتێب: غەزەل
سەرناو: جانانە بە ئەبرۆ خەبەری ماهی نەویدا

جانانە بە ئەبرۆ خەبەری ماهی نەویدا
سوبحانە چ بەرقێ بوو بە یەک جیلوە بەویدا

زلفی کە بە تەحریکی هەوا ڕوومەتی پۆشی
وەمزانی فەلەک ڕەونەقی ڕۆژە بە شەویدا

گەر بێتە خەوم ڕۆحم ئەدەم هەر بە وەنەوزێ
سەیری چ ڕەواجێکە بە بازاڕی خەویدا

ئەو چنگە کە شابازی نیگاهی لە دڵی دام
کەی باز و هەڵۆت دیوە لەسەر سنگی کەویدا

ئادەم کە بڕی نرخی بەهەشت بۆ چی ڕەقیبت
ئەو قاپییە جەننەت بوو وەکوو کەر بە جەویدا

دەورێ بوو ڕەواجی مەی و مەیخانە نەمابوو
ئەو چاوە خومارانە بە مەستی بڕەویدا

دڵ لایقی زنجیرە خودا چاکی دەزانێ
سەندی کە لە حەمدی بەسەری زلفی ئەویدا