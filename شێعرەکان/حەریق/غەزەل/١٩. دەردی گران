شاعیر: حەریق
کتێب: غەزەل
سەرناو: دەردی گران

بەشی ناسینی نامەردی لە کەسدا مەردی نابینم
لەلایێکی کە ڕووگەرمی نەبێ دڵسەردی نابینم

چ ڕووسپیەک بە ڕووسووری لە بۆتەی ئیمتحان دەرچوو
درۆ ناکەم بە وەجهی ڕاستی ڕووزەردی نابینم

لە کەند و ڕەندی عالەم قەت مەپرسە گەر خیرەدمەندی
خودا هەڵناگرێ ڕەندم نەدیوە کەندی نابینم

لە کەس وردیم نەدیوە تا درشتی پێ نمایان بێ
کەسێ بڕوێش دەکا و لافی دەقیقەوردی نابینم

گەلێ کەس دەستی چا دەڕوا وەکوو چا ئابڕووی ڕۆیی
بەڵام بۆ دین وەکوو دونیا بە دەستوبردی نابینم

ئەوەی عاریف بوو دەیزانی ئەمن چم دەکوت و لام باشە
دەڵێم زاهید بە دارا چێ ئەمن وەک بەردی نابینم

حەریق دەردی گرانە دەردی بێ هاودەردییێتی وا
لە هاودەردێ گەڕاوم حەیفێ هیچ هاودەردێ نابینم