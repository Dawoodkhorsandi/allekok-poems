شاعیر: حەریق
کتێب: غەزەل
سەرناو: نووری موحەممەد

بەو نوورە کە زاهیر بوو لەسەر ڕوویی موحەممەد
عالەم هەموو ئاشوفتە بوو وەک موویی موحەممەد

مەخجوول و سەرئەفکەندەیە نەسرین و وەنەوشە
بۆ موویی سەمەنبوویی دوو گیسوویی موحەممەد

مەجزووبە هەموو کەس بە ڕمووز و بە ئیشارە
مەجبوورە لە دەس ساعید و بازوویی موحەممەد

سەروی چەمەنیش پێی لە گڵ و خاری غەمایە
لەرزانە لە حەسرەت قەدی دڵجوویی موحەممەد

لالەش وەکوو من سینەیی پڕ حەسرەت و داخە
تا دیویەتی ڕوخسارەیی گوڵبوویی موحەممەد

«بورهانە» لەسەر نەفیی مونافاتی شەو و ڕۆژ
موویێ کە پەرێشانە لەسەر ڕوویی موحەممەد

عالەم وەکوو من جەرگی بڕاوە بە نیگاه و
ڕەمکردن و ئیستادەنی ئاهوویی موحەممەد

ڕۆح و دڵ و دینت هەیە هەرسێکی حەریقی
سەرفی کە لەڕێی وەسف و سەناجوویی موحەممەد