شاعیر: حەریق
کتێب: غەزەل
سەرناو: دوکانی حوسن

بە قوربان ئێستە هیجرانت دەناسم
کە ناری فیرقەتت بۆتە لیباسم

بەبێ دووکانی حوسنت موددەتێکە
لە بازاڕی ڕەواجا من کەساسم

موشەووەش بوو وەکوو کاکۆڵەکەی تۆ
لەف و نەشری خەیاڵاتی قیاسم

بە تابووری بلووکی نووکی موژگان
شکا تەرتیب و نیزامی حەواسم

بە تیرێکت کە جەرگت پارە کردم
مەکە بەو بارە هەرمن بوو خەلاسم

کە خاڵی لەعلی لێوت ڕەهبەرم بێ
لە خدری زیندە نابێ ئیلتیماسم

کە شک نابەم گوڵی ڕووی لالە ڕەنگت
ئەوا موحتاجی ڕووی لالەعەباسم

لەبەر تەعنەی عەوام ئەندێشە ناکەم
کە من عاشق بە گوڵغونچەی خەواسم

بە شەمعی جەمعی ڕوخسارت حەریقم
نەسیمی ئیلتیفاتی تۆ دەناسم