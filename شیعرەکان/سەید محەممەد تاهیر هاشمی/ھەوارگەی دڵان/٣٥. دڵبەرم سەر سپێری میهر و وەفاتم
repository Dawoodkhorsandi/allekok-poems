شاعیر: سەید محەممەد تاهیر هاشمی
کتێب: ھەوارگەی دڵان
سەرناو: دڵبەرم سەر سپێری میهر و وەفاتم

دڵبەرم سەرسپێری میهر و وەفاتم
گەرچی هەر پێ لە بەندی جەور و جەفاتم

گەر لەگەڵ من وەفات لە کاتی وەفاتە
من بە دڵ چاوەنواڕی کاتی وەفاتم

بە حەیاتی ئەبەد دەگەم کە بە دەستت
بمکوژیت و ببێ لە غوسسە نەجاتم

سەر بە سەرگەردی قامەتی وەکوو سەروت
گیان بە قوربانی ڕوومەتی بە سەفاتم

هەر نی تۆ دڵ لە سەنگ و پاک و لەتیفی
ئەمنیش بادەوام و سەبر و سوباتم

من بە دەم ڕقمە لێت و ڕۆحە غولامت
تۆ بە دڵ ڕقتە لێم و گیان بە فیداتم

تاهیرا موژدەیێ لە لەعلی نیگارم
کافییە بۆ دەوامی ژین و حەیاتم