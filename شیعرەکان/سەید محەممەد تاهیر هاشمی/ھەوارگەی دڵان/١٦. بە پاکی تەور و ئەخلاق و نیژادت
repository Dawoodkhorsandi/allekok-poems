شاعیر: سەید محەممەد تاهیر هاشمی
کتێب: ھەوارگەی دڵان
سەرناو: بە پاکی تەور و ئەخلاق و نیژادت

بە پاکی تەور و ئەخلاق و نیژادت
چییە سووچم دەمێ ناکەومە یادت

بە شیوەن عومری من سەرچوو بە تاڵی
کە بتبینم بە شیرینی و بە شادت

مورادی من لە دونیادا ئەتۆ بووی
لەگەڵ من حەیفە، نەمزانی مورادت

ئەتۆ بووی مەعدەنی حیلم و عەداڵەت
بەڵام بێچارە مەحروومم لە دادت

مەگەر ڕەنگی زەمانەت گرتووە وا
بە ئەم خەڵقە نەماوە ئیعتیمادت

هەموو عالەم لە فەیزت بەهرەمەندە
بەڵام بۆ من خەسیسە تەبعی ڕادت

بە چاو ئاو و بە دەم ئاگر بە سەر خاک
ئەوی تاهیر لە دەس عومری بە بادت