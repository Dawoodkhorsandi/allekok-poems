شاعیر: سەید محەممەد تاهیر هاشمی
کتێب: ھەوارگەی دڵان
سەرناو: مەگەر سەفوەت و عەقڵ و عیرفان نەماوە

مەگەر سەفوەت و عەقڵ و عیرفان نەماوە
کە لام نووری شادی دڵ و گیان نەماوە

مەگەر پایزی غەم بەهاری دڵی گرت
کە کاتی سرووری گوڵستان نەماوە

خۆری بەختەکەی من لە پێوارە یاران
کە ئەنواری زوهرەجەبینان نەماوە

وەفای یار و عومری ئەمن بێ سوباتن
شەوم هاتووە و ڕۆژی چەندان نەماوە

سیاساڵمە و تاوی فرمێسکی چاوم
کزە و سەوزەکەم وشک و باران نەماوە

سەرم پێ و لۆی دەسی هیجرانە تاهیر
وەکوو من کەسێ دوور لە سامان نەماوە