شاعیر: سەید محەممەد تاهیر هاشمی
کتێب: ھەوارگەی دڵان
سەرناو: بەبێ شەمعی جەماڵت مەجلیسی پەروانە بێ نوورە

بەبێ شەمعی جەماڵت مەجلیسی پەروانە بێ نوورە
بەبێ گوڵزاری حوسنت بولبولی دێوانە مەغدوورە

چ غەم فرمێسکی من گەر باعیسی شادی ڕەقیبانە
بەڵێ لای پیاوی نادان قیمەتی دوڕدانە مەستوورە

جەزای عوششاقی سادق میحنەتە و بەهرەی ڕەقیب ڕاحەت
نەسیبی مەردی جاهل عیززەتە و فەرزانە مەقهوورە

لە کونجی تاری دڵدا نووری تۆ بێ خۆش و ئاوایە
بەبێ یادی جەماڵت هەر دوو عاڵەم خانەخاپوورە

لە من عەقڵ و دڵ و دین درژ و ڕووگەردان و تۆراوە
مەگەر تەئسیری میهری دڵبەری جانانە لێم دوورە

دەکەن لۆمەم لەسەر عیشقت هەموو قەوم و کەس و کارم
ئەمێستا شیعر و ئاسارم لەکن بێگانە مەنزوورە

لە ئاه و ناڵە مەنعی تاهیری ئاوارە بێ سوودە
کە مەستانی مەییت لەم ناڵەیی مەستانە مەغدوورە