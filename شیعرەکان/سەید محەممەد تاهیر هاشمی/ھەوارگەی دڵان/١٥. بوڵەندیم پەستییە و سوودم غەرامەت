شاعیر: سەید محەممەد تاهیر هاشمی
کتێب: ھەوارگەی دڵان
سەرناو: بوڵەندیم پەستییە و سوودم غەرامەت

بوڵەندیم پەستییە و سوودم غەرامەت
زەبوونیم عیززەتە و زیللەت کەرامەت

ئەوا خەرمانی شادیم ئاگری سەند
چ حاسڵ ئاوی فرمێسکی نەدامەت

منم ماڵکاول و مەزڵووم و سەرکز
منم «نحسن نحوسی» باشەئامەت

ئومێدم بوو بە ئینفاقی کەریمان
ئەمێستا گیری گێژاوی لەئامەت

ئەخۆم خوێنی دەروون تا ڕۆژی مەحشەر
ئەکەم ناڵەی حەزین هەر تا قیامەت

بەدایم ڕووم لە میحرابی برۆتە
هەتا نوێژی جەنازەم کەن ئیقامەت

قەسەم ناخۆم بە تاقی ئەبرووانت
لەژێر باری غەما چەوساوە قامەت

ئەگەر بمرم بە ئەم دەردانە تاهیر
حەیاتێکە لەنوێ یارم سەلامەت