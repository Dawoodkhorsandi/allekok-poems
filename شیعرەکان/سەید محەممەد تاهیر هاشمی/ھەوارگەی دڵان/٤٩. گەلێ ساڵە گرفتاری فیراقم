شاعیر: سەید محەممەد تاهیر هاشمی
کتێب: ھەوارگەی دڵان
سەرناو: گەلێ ساڵە گرفتاری فیراقم

گەلێ ساڵە گرفتاری فیراقم
دەمێ وەختە ئەنیسی ئیشتیاقم

لە لۆمەی ناکەسان حاڵم مەلوولە
لە تانەی سەگدڵان تاڵە مەزاقم

غەمی دووریت وەها داگیری کردووم
نەماوە هیچ غەمی ماڵ و تفاقم

بە سیددیقی شەهیری عالەمێ بووم
ئەمێستا تیرزەدەی ئەهلی نیفاقم

لە هیجرت گەر چی من بێوادە پیر بووم
بەڵام بەندەی جوانانی عەراقم

لەبۆ دەست و سوراحی ساقی ئێستاش
لەپاش قەڕنێ وەکوو پەیمانە واقم

لە دەس جەوری حەبیبان شەکوە ناکەم
بەڵام خەندەی ڕەقیب بووەتە مەراقم

پەرێشانی دڵ و دینم قەبووڵە
کە مەحکەم بێ لە گەڵ تۆ ئیتیفاقم

بەڵام بەختم ویساڵی عەینی فەسڵە
دەکێشێ تاهیرا بۆ ئیفتیراقم