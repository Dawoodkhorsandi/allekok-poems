شاعیر: مەولەوی تاوەگۆزی
کتێب: ئەو شیعرانەی دراونەتە پاڵی مەولەوی
سەرناو: سەدای های هیلال ڕۆزەدارانەن

سەدای های هیلال ڕۆزەدارانەن
مانگ دڵتەنگی بادەخارانەن

کوورەی تەراوێح سۆفیان گەرمەن
سەدای چەنگ و نەی ڕەندان وە نەرمەن

مزگیان مەعموور وازەن دەروازان
زاهیدان وە زیکر وێشان مەنازان

مەیخانە وێران دەرگا نەبەستەن
مەستان جام ساف مەیشان وە دەستەن

هاوارمەن، مانگم لێ نادیارەن
نە ژێر پەردەی تاردا پێوارەن

یەک سیا هەورێ ڕووش گرتەن وە تەم
برج ئەو برجمەن نمە گنۆم وە چەم

ساقی سا جە قین پەرهێزگاران
پیاڵەت پڕ کە جە مەی چون جاران

تۆ بەیۆ پیاڵەی مەست دوو دیدەت
بنمانە هیلال ئەبرۆی خەمیدەت

نیگا دەر وە ناز وە یارانەوە
بڕێزە وە دەم مەی خوارانەوە

مورید و سۆفی خەرقەی ڕیا پۆش
من و دامنەی پاک پیر مەی فرۆش

هەرکات چەنی دۆس وێمان نە مەحشەر
وە سەد ئارەزوو سەر بارین ئەو بەر

بزانین کێمان ڕاگە گوم کەردین
کێمان مایە پووچ کێمان سوود بەردین