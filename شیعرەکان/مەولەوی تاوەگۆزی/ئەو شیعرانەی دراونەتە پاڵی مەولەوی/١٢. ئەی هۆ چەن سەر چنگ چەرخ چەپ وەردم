شاعیر: مەولەوی تاوەگۆزی
کتێب: ئەو شیعرانەی دراونەتە پاڵی مەولەوی
سەرناو: ئەی هۆ چەن سەر چنگ چەرخ چەپ وەردم

ئەی هۆ چەن سەر چنگ چەرخ چەپ وەردم
چەرخ چەن چەرخیا من مام نەمەردم

یە گەردوون مودام گەردەلوولەشەن
دڵداران، دڵ دەن، های چەند توولشەن

ئاڵەم بەرکەنار، وێم بە حاڵ وێم
ئای چەن گیان سەخت بیم چەن چەرخش دا پێم

ئەوەڵ بارخانەی بەدبەختیش ئاوەرد
هەر وێم مەزانوو چۆن باربەندیش کەرد

مجری میهرش کەرد نە شادی پڕ
وە بار ئیبلیس پەردەی حەیا دڕ

ئاوەرد پارچەی بەد پۆشا نە وەرم
ڕوو سیا، ڕەنگ زەرد سەر تا کەمەرم

نزوول کێشا دەست بەختم ئەو ڕای بەد
پای ئەدەب نە ئەرک عادەت کەردم ڕەد

ڕێزە کەرد شیشەی بەزم بیساتم
زرنگیا زەنگ، بەرد نەهاتم

پارەی پەرەند کەرد مینام وە مەینەت
بادا لە تەرەی بەینەت جە مەینەت

ئەی سەر تا ئەو سەر خول ئاوەردەوە
هەودای هەم و غەم مەحکەم کەردەوە

ئیسە نە عەیشەن، نە سروور، نە ڕاز
نە دائیرە و دەف، نە چلچەنگ نە ساز

یەکسەر پەردەی چەرخ چون ئەهل کارەن
ماڵاو بەرد، هەر عەکس تاپۆم دیارەن

باز هەم کڵافەم چون بەدڵەی دەروێش
هەر چەرخم مەدۆ چەنی چەرخ وێش

هەی چەرخ وە بەدی وێت گرفتار بی
هەر چەرخ بدەری هەر تا دیار بی

شەرت بۆ چون چەنی یووسف بەدکاری
تۆ ئەو چەپگەردی، من ئەو بێعاری