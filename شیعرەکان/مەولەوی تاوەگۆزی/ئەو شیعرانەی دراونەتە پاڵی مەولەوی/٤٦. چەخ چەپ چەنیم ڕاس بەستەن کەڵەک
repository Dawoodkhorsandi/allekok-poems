شاعیر: مەولەوی تاوەگۆزی
کتێب: ئەو شیعرانەی دراونەتە پاڵی مەولەوی
سەرناو: چەخ چەپ چەنیم ڕاس بەستەن کەڵەک

چەخ چەپ چەنیم ڕاس بەستەن کەڵەک
مەر من سەنگم دان وە مینای فەڵەک

دایم پەرێو من ها نە بەهانە
گاهێ «ئەسفەهان» گاهێ جە «بانە»

نمەدۆم فرسەت ساتێ وەبێ خەم
گەرد پاڵاکەت بماڵوون وە چەم

یا شەوێ شین کەم جە شەو ناڵینت
یا ڕۆیێ ڕۆ کەم وە زاری و شینت

یا ناڵەم چەنی ناڵەت بخێزۆ
یا دیدەم ئەسرین پەرێت بڕێزۆ

یا شەمەی جە شەرح دووری دووبارە
داخ و هیجر و وەسڵ دڵەی سەدپارە

عیشوە و کریشمەی حۆری جەمین گوڵ
عەرز کەم وە پابۆس پەی تەسکین دڵ

چەپگەرد نمازۆم دەمێ فەراقەت
سا خوا یا وەسڵ، یا مەرگ، یا تاقەت