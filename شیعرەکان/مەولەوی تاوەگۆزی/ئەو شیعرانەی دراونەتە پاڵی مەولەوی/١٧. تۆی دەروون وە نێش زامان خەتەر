شاعیر: مەولەوی تاوەگۆزی
کتێب: ئەو شیعرانەی دراونەتە پاڵی مەولەوی
سەرناو: تۆی دەروون وە نێش زامان خەتەر

تۆی دەروون وە نێش زامان خەتەر
کەیلەن جە هووناو مەوجش وست نە سەر

هاژە وست وە سەر، گشت کۆنە زامان
کولیانۆ جە نۆ سەر کەرد نە دامان

کزیان و چزیان قرچەش دا نە جەرگ
قەڵوەزەی زووخاو ڕەنگین کەردش بەرگ

وەشتەرەن ئازیز مەرگ جەی ژیانە
هەر ساتێ سەد ڕەنگ مەگری بەهانە

جۆی زووخ جاریەن شەو جە زامانم
تەڕەن وە ئەسرین ڕۆوان دامانم

ئازیز سا وەسەن ئاخر نەفەسەن
چکەی زووخ جەرگ، هەرس چەم وسەن