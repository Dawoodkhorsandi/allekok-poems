شاعیر: مەولەوی تاوەگۆزی
کتێب: ئەو شیعرانەی دراونەتە پاڵی مەولەوی
سەرناو: مەیۆم جە دەروون

مەیۆم جە دەروون مەیۆم جە دەروون
بۆی بۆپڕووزێ مەیۆم جە دەروون

تاریک کەردەن نەجد، پۆشان بێستوون
گوم کەردەن ناڵەی فەرهاد و مەجنوون

حەوز دەروونم کەیلەن جە هووناو
مەیۆ، مەویەرۆ نە چەم چون شەتاو

ئارام و تاقەت جە لام کۆچ کەردەن
سپای خەم هۆشم وە تاراج بەردەن

فامم زەلیلەن، دەروون زامدارەن
نەیچی ناڵەی نەی ئەمجار وە کارەن

فیدای پەنجەت بوون مەقامێ وەش تەرز
لێدەر تا ڕیشەی دڵ باوەرۆ لەرز

گۆش دەو بە نەوای دڵ نەدیرەکەت
هۆش دەو وە نەغمەی وەش تەحریرەکەت

هیچ خەمێ نازۆ نە دڵ بۆ باقی
بەڵ شۆرۆ وە مەی جای زامان، ساقی

یەکسەر خەیاڵان بڕێشان جە لام
دەس چەرخ چەپ وەس بدۆ سزام