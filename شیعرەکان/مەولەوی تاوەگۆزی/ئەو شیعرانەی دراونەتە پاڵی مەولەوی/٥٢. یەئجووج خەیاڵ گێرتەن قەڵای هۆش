شاعیر: مەولەوی تاوەگۆزی
کتێب: ئەو شیعرانەی دراونەتە پاڵی مەولەوی
سەرناو: یەئجووج خەیاڵ گێرتەن قەڵای هۆش

یەئجووج خەیاڵ گێرتەن قەڵای هۆش
ئەسکەندەر شەوق کەردەن فەرامۆش

چەنگیز مەینەت موسللەت بییەن
بووعەلی فیکرم وێش جە یاد شییەن

خەم لاو دان وە تەبع بادی و ئاویم دا
خاک کەردەن وەسەر سەوزەی شادیم دا

حەواسم قووەی جارانش نییەن
زایقە و شامەم بێ تەئسیر بییەن

حەرەکەی زاتیم بێ ئیختیارەن
ڕۆح نە تەدارەک ماوای مەزارەن

کۆچ نامەدەن، ئاخر سەفەرەن
تۆشە زەروورەن ڕا پڕ خەتەرەن

خەسڵەتێم نییەن دڵ پێش وەش کەروون
چەنی وێم سەوقات وە مەحشەر بەروون

مەر کەریم وە مەیل ڕەحمێ کەرۆ لێم
نەنویسۆ نە پام خەسڵەتەکەی وێم

وەرنە نە جوملەی گوناکارانم
ڕووسیای مەجلیس جەرگەی یارانم