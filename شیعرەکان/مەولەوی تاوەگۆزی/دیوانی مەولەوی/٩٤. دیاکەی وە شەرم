شاعیر: مەولەوی تاوەگۆزی
کتێب: دیوانی مەولەوی
سەرناو: دیاکەی وە شەرم

دیاکەی وە شەرم جە پەنجەرەی ناز
تاتا ڕیشەی جەرگ بەراوەرد وە گاز

پەترۆی زامەکەم هەم لابەردەوە
وەخت بی ساڕێش بێ تازەش کەردەوە

تیرێ هەوادا وە پەنجەی بێگەرد
دا نە پەڕەی دڵ تا سۆفار ویەرد

لاوی هوون گۆلاو دەروونم کەرد کەیل
سەرواز کەرد جۆشا نە دیدەم چون سەیل

خاشاکی هەستیم هورگرت جە ناو بەرد
وستش نە گێجاو تەنوورەکەی دەرد

ئیسە ها نە تۆی بەحرەکەی بێپەی
ساقی جەو جامە، یا، ها دات بە کەی

وە قەترەی منیچ ئاویاری کەر
مەست بوو تا مەحشەر سەر باروو ئەو بەر