شاعیر: مەولەوی تاوەگۆزی
کتێب: دیوانی مەولەوی
سەرناو: جە سەردیی مۆبەت

جە سەردیی مۆبەت ئازیزی بێگەرد
جۆی هووناوی دڵ جە دیدەم یەخ کەرد

دەستی بێڕەحمیش دا نە سینەی شەوق
گڕ وەردان نە جەرگ جەستەی هەستیی زەوق

زەهری خەم شییەن نە کامی شادیم
هەر دەردەن مەیۆ موبارەک بادیم

هەناسەم ڕێزەی دڵ مارۆ ئەو بەر
سەر کەردەن زوخاو جە زامی خەتەر

مەینەت چون توجار وە مەتای سەد تەرز
کەردەن نە دەروون نەوای شادی بەرز

دڵ وڵوڵ کەردەن خەدەنگی دووری
سۆچنان جەستەم دەردی مەهجووری

هانا هامدەردان تاقەت نەمەندەن
جەورەکەی ئازیز ڕیشەی دڵ کەندەن

بەیدێ وە لای من حاڵم بەدحاڵەن
جە دووری ئازیز تەن کۆی زوخاڵەن

بزاندێ خەم چۆن کەردەنم پاماڵ
دەخیلم ساقی گەردەن سیمی قاڵ

جامێ جە مەعجوون دەردی ئەوگاران
دوردی وامەندەی بەزمەکەی یاران

پێمدەر تا ڕیشەی هەستی کەرۆ پەی
قوربان تۆیچ، نەیچی، دەستێ بەر پەی نەی

وە تەرزەکەی وێت من لاونەوە
وە مەقامێ وەش خەم تاونەوە

با خاس خاس هۆشم هیچ نەمەنۆ پێم
بەڵ ئازیز وە خەیر ڕەحمێ کەرۆ پێم