شاعیر: مەولەوی تاوەگۆزی
کتێب: دیوانی مەولەوی
سەرناو: ئیمشەو مەینەتان

ئیمشەو مەینەتان نە دەروون جەمەن
خێڵخانەی کەیفم پڕ جە ماتەمەن

دیارەن دووەی دووری زۆر کەردەن
سوپای خەم و هەم هجووم ئاوەردەن

شنۆی ئارەزووی وەسڵت زهوور کەرد
لافاوی مەینەت کۆگای شادی بەرد

هووناوی دەروون ڕیشەی گیان کەندەن
سەرمایەی تاقەت نە دەسم سەندەن

مەحاڵەن ئیمشەو گیان وە ڕۆ بەردەن
جارێوتەر تەواف ئاسانەش کەردەن

یا خوا سەبووری وە دڵ باوەری
خەزانەی ئارام پێم عەتا کەری

بەڵ وە ڕۆ بەروون وە هەر حاڵ ئیمشەو
کەروون زیارەت دەرگانەکەی ئەو

سەر بنیەو وە خاک ئاسانەی دڵبەر
بەو ئارەزووی دڵ گیان بەرشۆ وە بەر