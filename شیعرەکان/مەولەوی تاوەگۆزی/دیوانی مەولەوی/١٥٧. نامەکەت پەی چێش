شاعیر: مەولەوی تاوەگۆزی
کتێب: دیوانی مەولەوی
سەرناو: نامەکەت پەی چێش

نامەکەت پەی چێش؟ پەرێ دەوای دەرد
یاوا خاس وانام موتاڵەعەم کەرد

ئاخ، داخان نیشات جە بێخ کەندە وێم
رای تەدبیری کەس پێ نەمەندە وێم

سەرەتای زوخاو نە جەرگم سەردان
بەیدێ پێمەوە یاران، هام فەردان

هاوار یانێ های خاڵۆم نەشنەفتەن
جە نۆ کۆسێتەر خاستەرم کەفتەن

دیدەکەم ماچان بێوەفاییش کەرد
شەرت و عەهدی بەین وەرین جە یاد بەرد

زیاد بی سەردیی پەی غەم کەیلەکەش
کەم بی گەرمیی تاو کوورەی مەیلەکەش

هەوای دۆسی نۆش وە دەروون ئاوەرد
سفتەکەی کۆنەش یەکجار جە ویر بەرد

دیدەکەم تۆ مەیل خەستەت زەروور بێ
ئەی بێشەرتییە فرە چێت دوور بێ

خەیلێ واتم خەیچ ئێشی زامم مەرد
ئای کولناتەوە ئینە چێشت کەرد

بەزەییت ناما بەی زاریمەدا
وەی ناڵەی شەوان بێداریمەدا

وەی دڵەی پڕ ئێش پڕ زوخاومەدا
وەی هەناسەی گەرم تەوەنتاومەدا

من دڵم وە تیر تۆ ئێشا، یا ئەو
من جەفا و مەینەت تۆ کێشام، یا ئەو

من وێم وە سەرگەرد باڵات کەرد، یا ئەو
من وێم فیدای خاک پاڵات کەرد، یا ئەو

جە بەدبەختی وێم وەنەش وارۆ سەنگ
زانام بێمەیلی ئەمما نەک وەی ڕەنگ

من هیچ بەر کەنار، ئەحواڵم مەپەرس
خۆ قیامەت هەن جە خودا بتەرس

خاڵۆ دەردی دڵ بێنیهایەتەن
شکایەت نییەن، یە حیکایەتەن

ئاوایی پەی غەیر، وێران ماڵە وێم
عاڵەم شیرینکام، مەزاق تاڵە وێم

ناوەش پێ حەڵاڵ، وەش حەرامە وێم
شادی پێ نوقسان، غەم تەمامە وێم

هەڵۆ زەدەکەی ترسیاگە وێم
درۆ بۆ یا ڕاس هەوەسیاگە وێم

چ وەختی ئامای ئینشای فەردت بێ
چ وادەی داوای دەوای دەردت بێ

گلاراوی مەرگ چێگە و چۆگەمەن
دەخیل تەدبیرێ جارێ نۆگەمەن