شاعیر: مەولەوی تاوەگۆزی
کتێب: دیوانی مەولەوی
سەرناو: نەتیجەی پاکان

نەتیجەی پاکان، نەتیجەی پاکان
شێخی خاسخەیاڵ نەتیجەی پاکان

فەرەح بەخشی حاڵ خاتر غەمناکان
دەرمانی زامان خەڵتان نە خاکان

مەعدووم ئانا ها جە گیان تەواسان
کەیلەن جە خەیاڵ خاڵی خاڵخاسان

گرمەی کوورەی دڵ سەد هەزار تەرزەن
گرمەی بڵێسەش نە عاڵەم بەرزەن

تۆ پەی چێش ئامان ئیمانت هەردەن
ئەسپابی فەوتت ئامادە کەردەن

وەی دەمەی نەفەس بەد حاڵییەوە
وەی دڵەی پارەی زوخاڵییەوە

کوورەی دەروونت وە جۆش ئاوەردەن
دووکەڵ جە گۆشەی فەڵەک سەرکەردەن

پەی کێ ئەی جەستەی وێت مەتاونی
زامەکەی مەعدووم هەم مەکاونی

من ئێشی پڕ نێش دەروونم وەسەن
بۆ خەلاسم کەر حەسەن هەی حەسەن!