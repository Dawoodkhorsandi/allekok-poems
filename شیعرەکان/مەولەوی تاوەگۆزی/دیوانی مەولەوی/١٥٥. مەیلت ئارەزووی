شاعیر: مەولەوی تاوەگۆزی
کتێب: دیوانی مەولەوی
سەرناو: مەیلت ئارەزووی

مەیلت ئارەزووی ئەغیار کەردەبێ
چێش خامەکەت نام مەعدووم بەردەبێ

بێمنەت جە مەیل ئامای نامەتم
مەمنوونی جە وەفای ڕەشحەی خامەتم

پەرسابێت چۆنی؟ وێت غەڵەت کەردەن
مەر نمەزانی دووریت چ دەردەن

گەرمیی بڵێسەی دەروونی دەماخ
دێوەلوولی ئاخ دڵەی پڕ جە داخ

ئەو بەرد نم نە چەم دیدەی پڕ جە دەرد
ئێد ماڵا ڕووی حەرف خەیاڵی بێگەرد

نە قەترەی ئەسرین مەندەن نە چەمدا
نە نوختە نە حەرف ئینشای ماتەمدا

عەرزە شاهیدەن خاس بدیە پێشدا
حەرفی نوختەدار نەمەندەن تێشدا