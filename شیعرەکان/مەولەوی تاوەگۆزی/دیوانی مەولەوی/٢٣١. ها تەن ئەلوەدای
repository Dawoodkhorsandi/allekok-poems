شاعیر: مەولەوی تاوەگۆزی
کتێب: دیوانی مەولەوی
سەرناو: ها تەن ئەلوەدای

ها تەن ئەلوەدای زیندەگانیش کەرد
قەدەم ڕەنجەکەر هامفەردەکەی فەرد

لابەر تەختەی سەنگ ئەڵحەد سەرای ڕێش
جەم کەر گەردی خاک جەستە خەستەی وێش

ئامێتەن وە باد باڵای تورکی تەڕ
یانێ نمناکەن زوو مەبۆ وە هەڕ

درووسکەر نەو هەڕ شێوەی بوڵبوڵێ
بنیەش نە سەر شاخ گوڵێ یا چڵێ

بەڵکم ئەو سەیاد جە ناکاو جارێ
بویەرۆ پەی گەشت کوشتی شکارێ

نەچیرگای وێشەن وە پارێز کەمکەم
بەڵەدەن، مدیۆ، مەکەرۆش وە چەم

خەدەنگێ هەنی هەوا دەرۆوە
پەرێ مەرگێوتەر ئیحیام کەرۆوە

هەر ساتێ سەدجار بەو تیر نەو تەرکەش
زیندەگی و مەردەن ئامان وەشەن وەش