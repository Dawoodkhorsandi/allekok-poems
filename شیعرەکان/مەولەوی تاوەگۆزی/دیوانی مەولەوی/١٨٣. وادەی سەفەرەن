شاعیر: مەولەوی تاوەگۆزی
کتێب: دیوانی مەولەوی
سەرناو: وادەی سەفەرەن

وادەی سەفەرەن، های نەسیم ئامان
وە لای ئازیزا بویەر چوون جاران

تەقریر کەر ئەوەڵ بەو زوانی حاڵ
سەلام و دوعای ئەو دوڕدانەی لاڵ

دووەم جە حاڵات پەشێوی حاڵم
جە شۆریی بەخت و وێرانیی ماڵم

جە بێقەراری، جە دەسی دووری
جە بێئارامی، جە نا سەبووری

جە سۆزەی شەرار نائیرەی هیجران
جە ناسۆریی زام تیرەکەی موژگان

جە قرچەی قاوەی جەرگی جەفاکێش
جە وەلوەلەی دەرد دەروونی پڕ ئێش

جە کزەی هووناو نە چەم سەرکەردەم
جە سەنگینیی بار قامەت خەم وەردەم

جە بێخاویی شەو ئەلوەدای سەحەر
جە ناڵەی ئەعزا، جە سۆزەی جگەر

جە هاواری تەن، جە ئەلوەدای گیان
جە یاوای فەڵەک ناڵەی «ئەلئەمان»

یەکیەک بە حوزوور ئەو ڕۆحی ڕەوان
عەرز کەر وە سەد شیرینیی زوان

واچە یەند زوخاو دەروونش وەردەن
ئەسپابی مەردەن ئامادە کەردەن

بەڵ یاوۆ وە لام تەبیبی دەردم
مەرهەم دۆ نە ڕووی زامانی سەردم

جەو مەعجوون ئەجزای لوتف و مەیلی وێش
دەوا دۆ پەی زام خەستەکەی دڵ ڕێش