شاعیر: مەولەوی تاوەگۆزی
کتێب: دیوانی مەولەوی
سەرناو: دڵە تەبخاڵەت

دڵە تەبخاڵەت وە لێو مەوینوون
حاڵاتت یەکجار پەشێو مەوینوون

کەردەنیش وە تەیر هەڵۆ هۆش بەردە
ناکەردە کەردە، کەردە نا کەردە

ڕجات، گا بەیدیم، گا بەودیمەدا
ها نە گەردەلوول بادی بیمەدا

ها نەکەردەبۆت تۆ یەت کەردەبۆ
پێچی عەقیدەت وە دڵ بەردەبۆ

پەی چێش هەرکۆ وەسف وەش نیگارانەن
چەنی عەقیدەی دڵ ئەوگارانەن

تۆ زەننت چێشەن ئەویچ بەو تەورەن
ئەر مەیلەن، مەیلەن وەر جەورەن، جەورەن

ستارەی ڕجات هەر دەم دارۆ سوو
دەماخ شاد، وە بۆی وَ لا تَیْأَسُوا

ویەردە ویەرد، هەوڵێ پەی باقی
ئەمجار یە دەروێش، یە نەیچی و ساقی

هۆش وە سەدای دەف، گۆش وە نەوای نەی
دەس وە شیشەوە، لێو وە جامی مەی

سەفات جەفا دۆ وە قەفای هەستی
نۆشا نۆشت بۆ دەواچەی مەستی

وە کردە وە فام ئەر گا ناوەردەن
باک نییەن وەفام وە باوەڕ کەردەن