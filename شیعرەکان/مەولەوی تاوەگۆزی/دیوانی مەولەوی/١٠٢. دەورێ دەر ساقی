شاعیر: مەولەوی تاوەگۆزی
کتێب: دیوانی مەولەوی
سەرناو: دەورێ دەر ساقی

دەورێ دەر ساقی وە لای مەحزووندا
لەیل ئاسا بویەر وە لای مەجنووندا

جامێ جە سەهبای دیای باڵاکەت
ئالوودەی غوبار تۆزی پاڵاکەت

بەو ناز و عیشوە وێت پێمدەرەوە
جەستەی پەژموردەم ئیحیا کەرەوە

جەی قلب الأسد تاوسانی دووری
فێنک کەرەوە جەستەی مەهجووری

بەڵکەم شەرارەی نائیرەی فیراق
نەسۆچنۆ تەمام سەوزەی ئیشتیاق

بەڵام بەو شەرتە مەیلت مودام بۆ
منیچ بەو مەیلە دنیام وەکام بۆ

نەک غەزاڵ ئاسا دیا و ڕەمت بۆ
گا مەیلی شادی، گا ماتەمت بۆ

ئیتر کافی بۆ جەور و جەفاکەت
بەڵ تا وە سەر بۆ مەیل و وەفاکەت

ئەر چەند هەفتەیێ عومرم مەندەبۆ
بەڵکەم دووریی تۆ لێم نەسەندەبۆ