شاعیر: مەولەوی تاوەگۆزی
کتێب: دیوانی مەولەوی
سەرناو: وەش ئامای

وەش ئامای هەی پەیک لای قەبیلەی لەیل
جەیبی دڵ وە عەتر مەیلی لەیلێ کەیل

وەختێ دووی دەردان مەویەرد نە هەردان
جە کوورەی ئایر دەردی بێدەردان

نامەی وێرانەی دڵان پێ ئاوا
جە ناکام یاوا، بەڵام کام یاوا

های وە فەرقی دین زامداران تاج دای
شەریعەتی مەیل لەیلێ ڕەواج دای

قات بی جە کەسرەت یارانی هامدەم
گەردی کۆی دڵبەر خەبەر بەر پەی چەم

مەخموور کەر دەروون جە بادەی باقی
یانێ نەی جواو خاتیمەی ساقی

بەڵێ چون لەزەت تیری نازاران
تام نەدان ئەو دڵ بازیت شوماران

نازوون وەو غیرەت چ خاس پێت زانان
ماشەڵات وە حاڵ یاران پێ وانان

هەوای کۆتایی ناڵەی وێت بییەن
وە تیرێ هەنی ئاگاهیت نییەن

دڵ ناڵان بییەن ناڵان پەی تیرەن
تیر سەرمایەی گیان ئاڵەمی پیرەن

کۆتایی نییەن دۆس وە ناڵەی دڵ
چون وەردۆ جە گیان دەس دڵەی خەجڵ

نیشان ئەو بۆ دڵ نە جای خەدەنگ هوون
پەی وضو حەوز حەوز بدۆ وە بیروون

حەوزێ حەنەفی خاس پێش ڕەزا بۆ
نەک جەی شەرعەدا نمات قەزا بۆ

چون تازە زامی هۆشت ویەردەن
وێت ئاسا خەیاڵ ئازیزت کەردەن

ئەو جە کۆن، دووری و نزیکی جە کۆن
دووری و نزیکی وەسفی من و تۆن

مەنزڵش نییەن ئەو قەوس ئەو خەدەنگ
کێ پەرساش یەکێ و سەد هەزار فەرسەنگ

یەکێوەن هەروەخت نیشان ئامادەن
کێشا و بەرشییە و ئەو نیشان دادەن

ساقی زیادەی مەی زۆر ئاوەردەن
سڕی سەر بەردەن وەرنە سەر بەردەن

تەنگەزەرفەنان هیلاکم مەکەر
ویسعەت مەشرەبی، یا جام نیمپەڕ دەر