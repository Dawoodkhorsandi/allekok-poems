شاعیر: مەولەوی تاوەگۆزی
کتێب: دیوانی مەولەوی
سەرناو: کزەی چزەی

کزەی چزەی زام گرپەی گڕەی دڵ
داخی دووری دۆس دوور کەفتە مەنزڵ

شەرارەی ئاهیر دڵەی پڕ دەردم
تەپ و دووی دووکەڵ هەناسەی سەردم

جە شەرارەی نار دڵەی پڕ جە خەم
سۆچیا تەمام هەر هەفت پەردەی چەم

بۆی کزەی کەباب سۆزی سینەی ڕێش
قرچەی برێشتەی جەرگی جەفاکێش

جۆشی سەماوەر دیگی دڵەی تەنگ
لوولەی فوارەی فرمێسک سەد ڕەنگ

واژاوش چون تاف ڕیشەی هەستیم بەرد
ریشەی کۆتەرەی جەرگم بەراوەرد

دڵ جە دەرووندا کەردەن وە بریان
وە مەرگت قەسەم تاسەی تۆم کریان