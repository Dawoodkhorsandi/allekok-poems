شاعیر: مەلا حوسێن فانی
کتێب: دیوانی فانی
سەرناو: گوڵ لەبەر مەغرووری کەی هەیتی سەری پەروایی من

گوڵ لەبەر مەغرووری کەی هەیتی سەری پەروایی من
کەی لە سەرکێشی دڕک دەڕوا لەژێری پایی من

بۆ شکستی من فیراقت هیچ قسوورێکی نەکرد
کاغەزێکی پڕ لە پێچ و لۆچە سەرتاپایی من

هەر وەکوو نەقشی قەدەم من سەرفیرازیم بۆ چییە
خاکساری تێدەگەی بنواڕییە سیمایی من

دامەنت بۆ لادەدەی فانی لە دونیا، کەی دەگا
ئاوی ئەم بەحرە بە پشتی پێی ئیستغنایی من؟