شاعیر: شێخ محەممەدی حیلمی
کتێب: دیوانی شێخ محەممەدی حیلمی
سەرناو: گڕەی حوزەیران ئیمساڵ بۆ گەرمە جەرگ ئەکا بە ئاو
لەبارەی شیعر: بەبۆنەی کۆچی شاعیر شاهۆ

گڕەی حوزەیران ئیمساڵ بۆ گەرمە؟ جەرگ ئەکا بە ئاو
پێچ و خولیەتی ئێجگار بێ شەرمە، هەڵ ئەکا تاو تاو

قەڵەمی لە دەس شاهۆ خستە خوار، شاعیری کوردان
لە شیعری کۆنا تاوی ئەەدا بە غار، باسی نیشتمان

فەلەک ڕسوا بی داڕزێی ورد ورد، لە ڕووی جیهانا
بسوتێ گیانت ئازا و دەستوبرد، لە کوردستانا

شاعیری بەرزت لە گفتۆ خست، بۆ چ وات پێ کردین
بە ڕستەی جوان جوان هەڵبەستی ئەڕشت، بێ بەشت کردین

لە باغی شیعرا نەمامی بەردار، وەختێ دانرا
بە هەر دوو دەست نەویت لە بن دار، لە بێخ هەڵکنەرا

کێ بێ بنووسێ باسی هەورامان، لانەی شاعیران
خوڕەی ناوچەمی لای لایەیی شەوان، وا بە شیعری جوان

کێ یادی شاعیر بکا ئەحمەد جاف، بە قسەی شیرین
بە هەڵبەستی جوان بێ گرێ و ساف، بە یادی دێرین

قەڵەم نۆبەتە بێرەوە مەیدان، بۆ مەلا حەسەن
بە شاهۆ مەشهوور لە ناوچەی کوردان، خاوەن عیلم و فەن

لە عیلمی ئەدەب بیر تیژ و زانا، وەک مەلەوانێ
بە چەند زمانێ شیعری دائەنا، چون پاڵەوانێ

شاعیری غەرام هەم نیشتمانی، مەستی ئەو بادە
بە یادی قەومی ئەیوت گۆرانی، زیرەک و سادە

حەقە گەر بگری کوردی مەینەتبار، بۆ ڕۆشتنی تۆ
بدا بە سەریا نەک جارێ سەد جار، شاعیری کورد ڕۆ