شاعیر: شێخ محەممەدی حیلمی
کتێب: دیوانی شێخ محەممەدی حیلمی
سەرناو: خوا شوکرانەت قەد تەواو نابێ

خوا شوکرانەت قەد تەواو نابێ
لوتف و کەرەمت هەر ئەبێ وا بێ

ئاواتە خواز بووم بە ڕۆژ و بە شەو
لێم هەڵگیرابوو خۆراک و هەم خەو

بەڵکو بیبەخشێ ڕۆڵەیە بە من
دۆست پێی دڵشاد بێ و شەوق بەرێ دوژمن

کە چی لە ناکا بەرقێکی ڕۆشن
شەوقی دایەوە بۆ ژیانی من

ڕۆشنایی خستە دڵ و دەروونم
ڕەحمی کرد بە حاڵ دڵەی زەبوونم

لە ناکا کوڕی خنجیلە و جوان
پێی بەخشی پێمان خوای لامەکان

دوعام ئەمەیە هەر بەرخوردار بێ
لە نیشتمانا داری بەر دار بێ

بحەسێنەوە هەموو لە بەری
بۆ کەسوکاری بێ بە سێبەری

نۆسەد و شەست ونۆ هاتە دنیاوە
هەر بەرخوردار بێ هوشمەندی ناوە