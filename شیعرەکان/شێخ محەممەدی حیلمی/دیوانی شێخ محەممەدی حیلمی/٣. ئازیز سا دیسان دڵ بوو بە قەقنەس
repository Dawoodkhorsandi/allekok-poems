شاعیر: شێخ محەممەدی حیلمی
کتێب: دیوانی شێخ محەممەدی حیلمی
سەرناو: ئازیز سا دیسان دڵ بوو بە قەقنەس

ئازیز سا دیسان دڵ بوو بە قەقنەس
وا هات بە سەرما لێشاوی هەرەس

ساتێ ناسرەوی دڵەی غەمبارم
ڕوو لە زیادیە غەم و ئازارم

لای من هەر شەوە ڕۆژ هەر نابینم
وەک ناسۆر وایە زام و برینم

هەر ساڕێژ نابێ هەتاکوو ماوم
ڕۆژ ڕۆژ کز ئەبێ و تەم ئەکا چاوم

مەر سا ڕەحمەتی یەزدان بگا پێم
لەمە زیاتر غەم نەیتە سەر ڕێم