شاعیر: شێخ محەممەدی حیلمی
کتێب: دیوانی شێخ محەممەدی حیلمی
سەرناو: وەرە نازداری خوێن شیرین

وەرە نازداری خوێن شیرین
هەر دوو ئاهەنگی بگێڕین
تۆ بزەی سەرلێو پێکەنین

وەک گوڵی بەهار ڕازاوە
بە بەرگی ئاڵ و مۆر و شین

منیش بولبول بە سۆزی دڵ
چۆن دێتە ئاوازە بۆ گوڵ
بۆت دێمە سۆز بە جۆش وکوڵ

بۆت دێمە نەغمەی دڵ تەزێن
هەتا سپاردنم بە گڵ

تۆ جامێ مەی منیش خومار
تۆ شاه و من گەدای هەژار
تۆ پزیشک و من بریندار

من لە کێوان و تۆ لە شار
تۆ چاو لە خەو منیش بێدار

عالەم با هەر لێم بێزار بێ
گیانم ئیتر گازی بەدکار بێ
ژینی تاڵم با یادگار بێ

شیرینی لام زەهری مار بێ
دادم لە دەست ڕۆزگار بێ

بە یادی تۆ ڕۆژ وشەوم
ڕۆژ دڵگران شەو ناخەوم
بێ خاوەنە کۆچ و ڕەوم

خەزانی عومرم هەڵڕژا
بۆ تۆ ڕازی ئەموئەوم

بە بێ گوناه تاوانبارم
مەینەت بار بێ ئیش و کارم
دەردم ئاسان نییە چارم

لەش سووکم گرانە بارم
هەمووی بۆ تۆیە دڵدارم