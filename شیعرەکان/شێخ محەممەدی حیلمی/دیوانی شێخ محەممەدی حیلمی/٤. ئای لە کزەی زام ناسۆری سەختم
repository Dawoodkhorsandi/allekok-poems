شاعیر: شێخ محەممەدی حیلمی
کتێب: دیوانی شێخ محەممەدی حیلمی
سەرناو: ئای لە کزەی زام ناسۆری سەختم

ئای لە کزەی زام ناسۆری سەختم
لە ناڵە و فەریاد دڵەی بەدبەختم

دەمە و بڵێسەی بەرزی دەروونم
نەڕەستەکەی دەرد دەستی گەردوونم

لە جەستەی زامدار تیری بەدکارم
لە دەردی کاری لاشەی دوچارم

چۆن نەهات بۆم هات هاتی نەهاتم
گیرۆدە و بەندم هەتا مەماتم

ئەناڵم دائیم وەک ماران گەستە
سەر تا پێم هەمووی یەکسەر شکستە

دائیم هام لە گێج خەیاڵاتی خاو
ئەزەل پێی نۆشام لە پیاڵەی زوخاو

گاه شێت و بێهۆش شێوەی مەیخوارم
گاه گیرۆدەی ژار کوشندەی مارم

ئازیز سا ڕەحمێ بە حاڵی زارم
هەتا کەی ناڵە و داد و هاوارم