شاعیر: سالم
کتێب: دیوانی سالم
سەرناو: سەد مەولەوی بە فەتوەیی دڵ دەبنە عیسەوی

سەد مەولەوی بە فەتوەیی دڵ دەبنە عیسەوی
گاهێ ئەگەر لە کیسوەتی تەرسا بەدەرکەوی

چەسپیدە باهەمن دڵ و عیشقت هەمیشە وەک
زوڵفی ئەیاز و گەردنی مەحموودی غەزنەوی

کەس وەک دڵم لە شۆری مەحەببەت بەڵەد نییە
هەر وەک حەکیمی ڕۆمیی و ئەشعاری مەسنەوی

پەنهانە تورکی دیدەیی مەستت لە شامی زوڵف
تەبدیلە جادووانە بە ئەسبابی شەبڕەوی

بولبول لە شاخساری چەمەن باربود نەوا
گوڵ نایە سەر بە شۆر و شەعەف تاجی خوسرەوی

سەد زۆری ڕۆستەمی نییەتی زۆری سیم و زەڕ
تالیع ئەگەر زەعیفە نەبەی پەنجە با قەوی

سالم کەلامی کوردیی و بێ وەزن و سست و لەنگ
بێ مەعنەیە بگاتە ئەلای شێخی مەعنەوی