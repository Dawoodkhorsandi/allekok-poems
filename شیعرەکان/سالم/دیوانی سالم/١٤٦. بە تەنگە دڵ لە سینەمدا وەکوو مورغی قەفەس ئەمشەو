شاعیر: سالم
کتێب: دیوانی سالم
سەرناو: بە تەنگە دڵ لە سینەمدا وەکوو مورغی قەفەس ئەمشەو

بە تەنگە دڵ لە سینەمدا وەکوو مورغی قەفەس ئەمشەو
بە جان شیوەن دەکەم یاران لە هیجرا ناهەوەس ئەمشەو

خەو و تەرەف و فەراغەت زەحمەتە بۆ عاشقی بەدبەخت
موژەم یەک یەک لە چاوا بوو بە نێشی خار و خەس ئەمشەو

کە مینقاری هەوەس ناگاتە سەر شەککەر وەکوو تووتی
بەسەر خۆما دەدەم دەستی تەئەسسوف وەک مەگەس ئەمشەو

جڵەوڕێز وا بە چوستی هات و لێی دام ڕەهزەنی ئەندووه
لە جەڵدەڕاهی حەلقووما بڕیی ڕێگەی نەفەس ئەمشەو

سەر و پێچ و دەم و ڕیشی ڕەقیب سەیر کەن ڕەفیق ئامان
بە چۆکا هاتووە ئەفگەندەسەر هەر وەک تەرەس ئەمشەو

لە مەیدانی بەلاغەتدا قەڵەم سەرخۆشە بۆ نووسین
لە هاتووچۆ و تەرەددوددا دەکا مەشقی فەرەس ئەمشەو

ئەگەر دڵبەر بپرسێ حاڵی سالم پێی بڵێن تۆ خۆش
لە کێوی میحنەتا ناگا بەسەریا هات هەرەس ئەمشەو