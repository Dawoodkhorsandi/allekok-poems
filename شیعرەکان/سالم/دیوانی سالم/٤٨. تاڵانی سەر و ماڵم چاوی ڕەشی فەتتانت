شاعیر: سالم
کتێب: دیوانی سالم
سەرناو: تاڵانی سەر و ماڵم چاوی ڕەشی فەتتانت
لەبارەی شیعر: لەسەر فەرمانی میرزا ئەحمەد بە پێنووسی موحەممەدی مەولەوی زادەی سابڵاخی بە ناوی سالم نووسراوە

تاڵانی سەر و ماڵم چاوی ڕەشی فەتتانت
پابەندی دڵ و دینم گێسوویی پەرێشانت

وەک خەنجەری ذی جوشن تا ڕۆژی حەشر دەتکێ
خوێنی دڵی مەزڵوومان بەو خەنجەری موژگانت

بۆ چم دەوێ ئەو قیبلە گەر نەیکەمە خاکی ڕێت
ڕۆحم بە چ مەسرەف دێ، گەر نەیکەمە قوربانت

لەب تیشنەیی ماچێکە لەو دامەنی پاکی تۆ
مانیع مەبە لەم خێرە، دەستی من و دامانت