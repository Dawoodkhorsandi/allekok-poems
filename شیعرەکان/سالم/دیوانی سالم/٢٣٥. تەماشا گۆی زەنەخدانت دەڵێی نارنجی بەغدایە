شاعیر: سالم
کتێب: دیوانی سالم
سەرناو: تەماشا گۆی زەنەخدانت دەڵێی نارنجی بەغدایە

تەماشا گۆی زەنەخدانت، دەڵێی نارنجی بەغدایە
نیگاهی چاوی فەتتانت وەکوو ئاهوویی سەحرایە

وەکوو سەنعان لە عیشقت شیفتە و مەجزووب و مەحزوونم
قەسەم بەو زوڵفە شەبڕەنگەت کە وەک زوونناری تەرسایە

مەکەن مەنعم وەکوو وامیق ئەگەر ئاشفتە و زارم
جگەرگاهم شیکافی ناوەکی موژگانی عەزرایە

ئیشارەی چاوی مەخموور و نیگاهی ناوەک ئەندازت
بەمیسلی غەمزەیی مەجنوونکوشی ئیمایی لەیلایە

موزابی شەککەری لێوت شیفایی دەردی بیماران
تەبەسسوم کردنی لێوت ڕوبایەندەی دڵ و چاوە

بە سوورەتخانەی ڕوخسارت بە ئەبرۆیی قەڵەمکارت
دەڵێی سەفحە و سوتووری مەسحەفی یاسین و تاهایە

یەقین ئەمڕۆ وەکوو یووسف نیقابت داوەتە لاوە
کە بەم ڕەنگە لە هەر سوو شۆڕش و فەریاد و غەوغایە

سەراپای قامەتی بەس دڵبەر و ڕەعنا و مەوزوونە
بە مەحبووبیی و مەوزوونی دەڵێی سەروی دڵارایە

فیدایی شەککەری لێوت شیفایی دەردی بیمارە
دەهانی قەندی قینت پڕ لە مرواریدی دەریایە