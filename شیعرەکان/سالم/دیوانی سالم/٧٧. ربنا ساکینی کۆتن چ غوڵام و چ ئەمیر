شاعیر: سالم
کتێب: دیوانی سالم
سەرناو: ربنا ساکینی کۆتن چ غوڵام و چ ئەمیر

رَبَّنا ساکینی کۆتن چ غوڵام و چ ئەمیر
وەکوو یەک ئەهلی نیازن، چ غەنیی و چ فەقیر

بە ئومێدی کەرەمت شام و سەحەر سوجدەکونان
دەکەن ئیزهاری ڕەزالەت چ گەدا و چ وەزیر

بەنەزەر ڕەحمەتی تۆوە لە نەزەر ئەهلی بەسەر
جوملە نەزدیکی نەجاتن چ زەلیل و چ ئەسیر

شەرەفی خەلعەتی خاسست بەقەدەر کوللی جیهان
چەسپە بۆ قامەتی هەر کەس چ تەویل و چ قەسیر

زۆر بە کەم گاهی کەرەم قابیلە بۆ قودرەتی تۆ
جورمی سیفری ئەحەدێکە چ قەلیل و چ کەسیر

سەتحی دونیا وەکوو گەهوارەیە بۆ تیفلی بەشەر
شیرەخواری کەرەمی تۆن چ سەغیر و چ کەبیر

فیکری خاسسی نودەما و قودرەتی تۆ زیددی یەکن
لەم ڕەهە مەحوی کەماڵن چ مودیر و چ موشیر

تالیبت گەینە مەقامێ بە سەفای هیممەت و حاڵ
چ تەفاوەت نییە بۆیان چ پەڵاس و چ حەریر

شاهیدی خالیقە تەسویری خەلایق ئارێ
زاهیرە قودرەتی سونعت چ لە بوڕنا، چ لە پیر

حورمەتێکن لە کەفی بەخششی تۆ گەوهەر و خاک
زیوەرێکن لە وجوودا چ قوماش و چ حەسیر