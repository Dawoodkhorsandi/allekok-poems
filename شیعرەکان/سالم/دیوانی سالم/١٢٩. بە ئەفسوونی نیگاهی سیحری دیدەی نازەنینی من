شاعیر: سالم
کتێب: دیوانی سالم
سەرناو: بە ئەفسوونی نیگاهی سیحری دیدەی نازەنینی من

بە ئەفسوونی نیگاهی سیحری دیدەی نازەنینی من
بە با چوو سەربەسەر مایەی حەیات و عەیش و دینی من

لە شۆری بەختی بەد یاران لە دونیا شیوەنی خۆم کرد
مەنێن بۆ تەعزییەی فەوتم بینایی شۆر و شینی من

جودا نابێ ئەبەد سێ ڕەنگ لەسەر سێ ڕوو هەتا دەمرم
دڵ و میحنەت، سەر و زانوو، سروشک و ئاستینی من

موهەییایە مەکانی تەن لە خاک و خارە و خارا
لە جێگەی ڕەختی خواب و باڵشی تەکیە و سەرینی من

بنووسن حەرفی میحنەتها لە چاکی کفنی من یاران
وەکوو دونیا لە عوقباش غەم ببێ با هەمنشینی من

دڵم فەللاح و سینەم وەردە، ئەشکم نەهر و غەم بەزرە
سەد ئەندەر سەد دەدا حاسڵ لە هەر وەرزا، زەمینی من

بە ڕەنگ سالم چ سەهلە سوبحی نەورۆز، گەر بە یەلدا بێ
بەبێ ڕوویی جیهانەفرۆزی یاری نازەنینی من