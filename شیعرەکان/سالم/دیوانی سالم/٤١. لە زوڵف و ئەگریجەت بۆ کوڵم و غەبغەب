شاعیر: سالم
کتێب: دیوانی سالم
سەرناو: لە زوڵف و ئەگریجەت بۆ کوڵم و غەبغەب

لە زوڵف و ئەگریجەت بۆ کوڵم و غەبغەب
موهەییایە لە ڕێی دڵ مار و عەقرەب

لە خاکی ئاستانەت تا موقیم بم
کیفایەتمە لەجێی ئەنعام و مەنسەب

لە لەوحی تەربیەت نەیخستە یادم
بەجوز ئەلفی قەدت ئوستادی مەکتەب

بەریی حوسنە پەری تا تۆ دیاری
لە ڕووی مەه نانوێنێ شەوقی کەوکەب

لەبی تیشنەم خەریکی زیکری تۆیە
هەتا ڕۆحم لە تەندا دێتە سەر لەب

تەڵەب ناکەم لە قاپی کردگارا
بەغەیرەز وەسڵی دڵبەر هیچ مەتڵەب

قەڵەم سەرخۆشە سالم بۆ تەرەددود
لە تەعلیمی بەلاغەت میسلی مەرکەب