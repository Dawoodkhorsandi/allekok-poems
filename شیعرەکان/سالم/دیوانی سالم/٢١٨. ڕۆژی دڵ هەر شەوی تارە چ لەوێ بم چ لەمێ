شاعیر: سالم
کتێب: دیوانی سالم
سەرناو: ڕۆژی دڵ هەر شەوی تارە چ لەوێ بم چ لەمێ

ڕۆژی دڵ هەر شەوی تارە چ لەوێ بم چ لەمێ
مەنزڵی گێسوویی تارە چ لەوێ بم چ لەمێ

گۆشەگیرم لە فیراق و لە ویسال دەمخەیە لا
جایی من هەر لە کەنارە چ لەوێ بم چ لەمێ

گاهی بوعدت دەڕژێ لوئلوئی ئەشکم وەکوو قورب
دیدە مەشغووڵی نیسارە چ لەوێ بم چ لەمێ

جەوری وەسڵت شەرەر و حاڵی فیراقت سەقەرە
مەنزڵم هەر دوو لە نارە چ لەوێ بم چ لەمێ

بەری دا تووڕڕە دڵ و لەشکری غەم دەورەیی دا
گەردی ئەو جوملە خەسارە چ لەوێ بم چ لەمێ

تا خەیاڵ قووەتی بێ قوربە بە سالم فیرقەت
ڕوویی جانانە دیارە چ لەوێ بم چ لەمێ