شاعیر: هەژار موکریانی
کتێب: وەرگێڕانی مەم و زین
سەرناو: زین دەگەڵ پەژارەدا داخێوێ

ئەیگوت بە خەم، ئەی هەواڵی ژاریم
فریاڕەسی زام و دەردی کاریم

پۆشاکی نەدار و خاکەساران
خۆراک و بژیوەکەی هەژاران

هاوڕاز و نیازی دەردەداران
هاودەنگی نەخۆش و لەشبەباران

پێخۆری لەبەر دەمی گەدایان
هاوپیاڵەیی کۆڕی بێنەوایان

دڵدارە بە تۆ دەگاتە دڵبەند
دەروێش دەبەیە نزیک خوداوەند

تۆی لێ نەبی دڵ وێرانەماڵە
بیابانێکی قاقڕ و کڕاڵە

لێی دەرمەکەوە دەری ببەستە
هی خۆتە کلیلەکەت بەدەستە

خەم بۆیە بەنرخە، بۆ هەواڵی
جێت نایەڵێ یارە ڕۆژی تاڵی

شادی چییە؟ یاری جاری خۆشە
خەم دۆستی دڵی کز و پەرۆشە

خەمخۆری کە نەکرێ لەم جیهانە
تێکچوون بەشی هەرد و عاسمانە

دڵ هۆگری تۆیە ئەی خەمی دڵ
بێ گەنجی تۆ، دڵ چییە؟ کەمێ گڵ

جارجارە کە زۆر دەکەوتە پەستی
بەگلەییەوە ڕووی دەکردە ئەستی