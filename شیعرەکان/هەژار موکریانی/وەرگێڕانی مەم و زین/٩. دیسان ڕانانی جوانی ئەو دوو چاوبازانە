شاعیر: هەژار موکریانی
کتێب: وەرگێڕانی مەم و زین
سەرناو: دیسان ڕانانی جوانی ئەو دوو چاوبازانە

هێندەی کە خودای بە تاق و تەنیا
پووڵ و شمەکی ڕژاندە دنیا

قەیسەر هەچی بووی لە زێڕ و زێوان
زۆرتر لە بژاردن و لە پێوان

هەڵماس و گەواهێراتی قاقان
تا دەچتە نەقێمەکەی سلێمان

چی نرخی گرانە پێی دەزانی
ناهێنێ کەمووسکەیەک لە جوانی

ئەو جوانی لەڕووی ستی و زینێ
دەریا بوو لە ئاگری ئەوینێ

کاتێ کە دەکەوتە سەر شەپۆلان
سەرڕێژی دەکرد لە گرد و گۆڵان

بۆ هەرچی پڕیشکی خۆی دەپڕژاند
سەد گیانی دەمەولەحاست دەبرژاند

دارا و نەدار و کۆک، ڕەش و ڕووت
ئەو دوانە کە هاتبان دەیان گوت

جوان گەیونە یەکدی مانگ و خۆرن
کڕیار ئەوە بۆیە هێندە زۆرن

ڕاوکەر لە ڕێگەی ئەم ئاسکانە
دڵبەستەیی ئەم دوو ناسکانە

گەر بەور و پڵنگ و نێرەشێر بوو
هەر ڕۆژی بەرێ بە ناڵە فێر بوو

گریان بوو، هەرا بوو، ڕۆژ ئەگەر شەو
هەرگیز نەدەهاتە خەونەوە خەو

هەر جوانییە بێ بن و کەنارە
دڵداری گەلێکە بێ ژمارە

دڵدار هەیە مەردە گیان دەبازێ
ئی واش هەیە وردەماچ دەخوازێ

یەک یاری دەوێ لە بەزم و یاری
یەک گیانی شیرین دەدا بە یاری

لێومژتنە بۆ ستی و تاژدین
خۆکوژتنە دێتە ڕێی مەم و زین