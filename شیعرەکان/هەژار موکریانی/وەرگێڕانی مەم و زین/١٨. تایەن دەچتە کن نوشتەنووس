شاعیر: هەژار موکریانی
کتێب: وەرگێڕانی مەم و زین
سەرناو: تایەن دەچتە کن نوشتەنووس

پیرێژنی سەلکەتەپڵەگوێنی
بوولێڵە کە دەرکەوت نهێنی

خۆی کرد بە کوڵیتی جادووێکدا
تۆرتۆی دەمی سەلم و تووری لێک دا

من بێوەژنێکی بێ پەسیوم
بێ خانە و لانە و بێ بژیوم

پەرژینێ بەگوڵ بێ دوو کوڕم هەن
دووی بێکەسی زۆر شڕ و وڕم هەن

ئەوڕۆژە کە ببوە جێژنی سەرساڵ
خۆت ڕەنگە بزانی چۆنە منداڵ

چووبوونە گەڕانی چۆڵ و دەشتێ
تووش بوون بە ڕمووزنان لە گەشتێ

هاتوونەوە شێت و ڕەنگبزڕکاو
نە شتێکی دەخۆن نە لێک دەنێن چاو

بێ هۆش و زمان، لەجێوە کەوتن
نەمماوە حەسانەوە و سرەوتن

دوو مێنەکەیان لە دەستی ناون
دەسیان لێ وەشاوە ئەنگواون

بڕوانە چییە؟ بڵێ بزانم
دەردت لە کزەی دڵ و گیانم

فێدارییە، شێتییە، دڵ ئێشە
چارەم بە چییە و چ ڕێم لە پێشە

هەرچی هەیە لەم دووانەڕایە
ئاڵە و شەوە دەستییان تیایە

خێویان چ مرۆ، چ خێو و دێون
پێمی بڵێ کێن، چن و چ نێون؟