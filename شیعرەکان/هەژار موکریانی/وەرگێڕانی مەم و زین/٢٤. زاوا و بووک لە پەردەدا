شاعیر: هەژار موکریانی
کتێب: وەرگێڕانی مەم و زین
سەرناو: زاوا و بووک لە پەردەدا

زاوایی بە شۆقی ڕۆژ، بەیانی
میوان بوو لە بووکی عاسمانی

بێگانە بە دەر بە ڕۆشنایی
کش بوو کش و ماتی تاریکایی

ئەو ڕۆژی دەکەوتە پاشی حەوتوو
ئەستێ گڕی خۆی گەیاندە پوشوو

لێک دووریی و لێک نزیکی ئاوا
وەک ئاگرێ کەوتە بووک و زاوا

زوو پێک نەگەیین هەناسە دێنێ
کڵپەی لە ئەوینێ هەڵدەسێنێ

هیوا و ئەوین کە بوونە هاوڕێ
فریای نەکەون هەناوێ دەبڕێ

سووتاوی بەیەک نەگەینی ساڵان
سووتان لە پەلەی لە یەکدی هاڵان

دەریایی ئەوینێ هاتەجۆشین
ئارامیی و هۆش و خۆشی پۆشین

چەندی لە کچ و ژن و لە بەربووک
چەند لاوی لەبار و قۆز و خوێنسووک

دیتیان بەسە دووری، ئێش و دەردە
هەل هاتووە زاوا بچتە پەردە

بەگوێرەیی ڕێوشوێنی جاران
ڕێک، کەوتنە کاروباری یاران

ڕازایەوە پەردوو، چەشنی بووکان
پەردووی چی، بڵێ ببوو بە دووکان

پڕ بۆن و بەرامی خۆش سەرانسەر
مەی کۆن و مەزەی نوێ بەرانبەر

دەفر و هەوڕ و پیاڵە سەرڕێژ
پڕشیرن و ترش و چەور و خۆشچێژ

هەرچی دڵ و زار و سەر دەکەن خۆش
هەرچی خەم و کوڵ دەکەن فەرامۆش

ئامادە و ڕیزکراو لەناوا
چاویانە لە دەستی بووک و زاوا

چەند دۆست و برادەرێک هەڵستان
مۆمدانی لە زێڕی سوور لە دەستان

مۆمێک لە بەری، لە دوور، شەوانە
هۆنباتەوە لیزگە زەنگییانە

دایاننا لە کۆڕ لەبانی سینی
دەیگوت بە زمانی ئاگرینی

زاوا بەسە هێندە شەرمەشەرمە
تۆش ڕەنگ و دڵت پەڕیو و گەرمە

بولبول چتە خۆت لە گوڵ دەکەی سڵ
بفڕە و بگە سوورگوڵی لەسەر چڵ

پەروانە ببینە مۆمەکەی خۆت
فرمێسکی دەڕێژێ وا ئەویش بۆت

تاکەی وەکە من سووتان و ساچان
ڕاکە و بگە دەمدەمان و ماچان

وا ڕووگە و کابە لێت نزیکە
حەج کەوتە سەرت دە هەستە بیکە

حەوجار بگەڕێ لە دەوری یارێ
خاڵ ماچ کە هەزار چەلان نە جارێ

چاو تێر کە لە سەیری شەکرەسێوان
تێر هەڵمژە ئاوی ژین لە لێوان

دەس بگرە بە بسکی لوولدراوی
بخوازە نیاز بەڕاشکاوی

تاژدین لە نیاز گەیی بەبێ درەنگ
دی بەسیەتی کات و دڵ بکا تەنگ

دەرکەوت و مەمیش لەگەڵ وی هەستا
دڵ بە دڵەوە چەسپ و دەس لە دەستا

ئەو چوو لە ستێ ببێتە هاودەم
بۆ پاسدەری دەرکە ما لەوێ مەم

هەرچەندە کە خۆشەویستی خەڵکە
پیاو، هۆشی لەخۆ بێ زۆر بەکەڵکە

دەخوازی پەری لە دێو بترسە
دڕکیش هەیە هەر لە گوڵ مەپرسە

ئی وا هەیە چقڵ و هەن گڵووکن
هەن پیاوی بەنرخ و هەن چرووکن