شاعیر: هەژار موکریانی
کتێب: ئاڵەکۆک
سەرناو: سوورە گوڵەی باخی کوردستان

نەسرینی قوندیلانە و نازاری نۆجوان
چاتر نموونە سوورە گوڵەی باخی کوردسان

کوڵمت گەش و بەتینە وەکوو جەوری موستەبید
پرچت ڕەش و درێژە وەکوو ڕۆژی کوردەکان

قەددت حەقی ژیانی هەموو میللەتی بچووک
ئازادی کوردستانە دەمت، لێی نییە نیشان

دوژمن بە تانگ لە سەرتە ئەتۆ تازە ساز دەکەی
لەو قەرنی بیستە تیری مژۆڵ و برۆی کەوان

چاوت هیمالی بەختی منە ڕۆژ و شەو بە خەو
نازت میسالی دەردی منە دەم بەدەم گران

ئەگریجەکەت کە دێتە نەزەر ڕووتی گرتووە
دڵ ژان دەکات و دێتەوە بیر وەزعی نیشتمان

بەو کیژیەش دەزانی کە هاوخوێنی خۆت نەبێ
نابێ بە یاری بگری، هەژار بەسیەتی ئەمان