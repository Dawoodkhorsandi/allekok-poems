شاعیر: زێوەر
کتێب: دیوانی زێوەر
سەرناو: مووچەم غەمە ئەمساڵ لە جەزای خزمەتی جانی

مووچەم غەمە ئەمساڵ لە جەزای خزمەتی جانی
مایەم دوڕی ئەشکە لە بەهای لەعلی لەبانی

قومری سیفەتم نالەکونان شام و سەحەرگاه
تا دوورە لە من قامەتی وەک سەروی ڕەوانی

وابەستەیی یەک بوون و حەریفی شەو و ڕۆژن
زولفی لە ڕوخا ڕوخ لە دڵا دڵ لە میانی

کەس باعیسی قەتڵم نییە لەم عالەمە ئیللا
چاوی ڕەشی، تیری موژەی، ئەبرۆیی کەمانی

ڕوخسار و دوو ئەبرۆ و لەبی غونچە میسالی
وەک شەمعی شەو و ماهی نەو و لەعلی یەمانی

باوەڕ بکە هەرچی کە بڵێم، شەرحی فیراقت
ڕەنگزەرد و نەفەسماندە وەکوو شەمعی بەیانی

تەسدیقی غەمی زێوەری بێچارە کە ناکەی
جارێ وەرە خۆت بگرە بە ئەحواڵی ئەزانی