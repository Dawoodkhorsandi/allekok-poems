شاعیر: زێوەر
کتێب: دیوانی زێوەر
سەرناو: هەموو دەم ئێستە موشتاقم کە نایێ دڵبەرم یادێ

هەموو دەم ئێستە موشتاقم کە نایێ دڵبەرم یادێ
ئەما ئەو ڕەنگە سەد ساڵیش لە حاڵی من نەکا یادێ

هەتا شیرینی دەوران و موقیمی ڕوتبەیی نازی
بە ناڵە و شۆڕش و غەوغا هەموو کەس بۆتە فەرهادێ

تەحەییور ماوم -ئەی یاران! - لە فەننی ناز و خودبازی
چلۆن فێر بوو کە منداڵیشە، بێ تەعلیمی ئوستادێ

گەلێکم وت بەدڵ: دانیشە دنیا پڕ لە ئاشووبە
هەتاکوو عاقیبەت گرتی کەمەندی زولفی سەییادێ

دڵم وەک بولبولی گوڵزاری کیشمیر و سەمەرقەندە
لە سەد ئاواز ئەخوێنێ بۆ گوڵێ گەر لێی بدا بادێ

بەوێنەی کۆهکەن زایع بۆ ناڵە و شیوەن و شینم
کە ڕەحمێکی نەکرد ئەو کافرە جارێ بە فەرهادێ

مەڵێن زێوەر بەخۆڕایی ئەناڵێنێ و ئەکا شیوەن
گرفتارە، بریندارە، بە تیغی چاوی جەللادێ