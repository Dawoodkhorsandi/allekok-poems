شاعیر: زێوەر
کتێب: دیوانی زێوەر
سەرناو: ئەم دەستە کە لەم شارە هەموو نەوعی غەزالن

ئەم دەستە کە لەم شارە هەموو نەوعی غەزالن
هەر یەک بە جەماڵ یۆسفی با جاه و جەلالن

غیلمانسیفەت سوندوس و ئیستەبرەق ئەپۆشن
سووڕەت بەشەرن مەعنی هەموو حوورخیسالن

هەریەککە بە دۆش کاکۆڵی ئەفشان و بڵاوە
هەر سوبحدەمێ مونتەزیری بادی شەماڵن

ئەم شارە وەکوو بەحر و لەنێویا کە موقیمن
بەعزێ سەدەفی گەوهەر و بەعزێکی لوئالن

مەقبووڵی شەهەنشاهن و مەتبووعی سەلاتین
مەعلوومی عەوامە کە بەبێ شیبە و میسالن

سووڕەتگەری چین بێتە ئەمێ سەنعەتی نابێ
هەر یەک مەلەکێ خاریجی ئیدراک و خەیاڵن

غەممازن و پڕ نازن و مەحبووبی زەمانن
شەمس و قەمەرن، زوهرەیی باهۆش و کەماڵن

شازادە و بەگزادە، هەموو ئەنجەبی خەڵقن
وەک خونچەیی پەروەردەیی ئاوێکی زوڵاڵن

خۆت تووشی بەڵا قەت مەکە زێوەر کە ئەزانی
ئافاتی دڵ و دینن و مەنناعی ویساڵن