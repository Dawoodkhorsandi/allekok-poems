شاعیر: سابیری
کتێب: دیوانی سابیری
سەرناو: ئەی دڵ بە بەڵا سابیر و خوشنوود و ڕەزا بە

ئەی دڵ بە بەڵا سابیر و خوشنوود و ڕەزا بە
یاتاغی ھەموو غوسسە و قەڵغانی قەزا بە

بێ یادی خودا عومر بە زایع مەدە سۆفی
شێرانە لەگەڵ ڕێویی نەفسا لە غەزا بە

قاپی ئەگری یەعنی ڕیازەتمە بەڕۆژووم
سەر قاپی پڵاو زیرە و کشمیش و کەبابە

شەو ئێشکی بێشک ئەگری و گریە چ حاسڵ
گریانی کوڕت ڕاستی ئەڵێ: بابە کەزابە

تەسبیحی دەس و وێردی زوبان ناوی خودایە
دونیا بە دەس و دەم مەگرە خوویێ خەرابە

ھەرکەس لە خودا غافڵ و مەغروورە لە دونیا
مەحروومە لە دونیا و قیامەت لە عەزابە

فەرقی چییە ئینسانی دز و شەخسی موبەزیر
ھەردوو لەسەر ئەم چەوتییە بەدنام و کەزابە

سابیر مەکە ئیسراف و مەبە یاری درۆزن
ھەر لەحزە لە خەوف و خەتەری ڕۆژی جەزا بە