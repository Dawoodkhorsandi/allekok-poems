شاعیر: سابیری
کتێب: دیوانی سابیری
سەرناو: جانا وەرە دەستێ بخە سەر قەلبی حەزینم

جانا وەرە دەستێ بخە سەر قەلبی حەزینم
دوا گیانمە تاڵووکەمە کۆتا کە گرینم

بنواڕییە ئاوێنە دەزانی چییە دەردم
ئیحسانە کە چا کەیتەوە ئازار و برینم

ھەرچەندە کە بێ ڕەنگ و لەڕ و زەرد و نەخۆشم
ھەر لەحزە بە یادت قەڵەو و سوور و سەمینم

عومرێکە گلاراومە ئەی یاری شیرینم
ڕەحمێکی خودا بێنە دڵ و بێرە سەرینم

بنواڕییە ڕەنگم کە عەلاماتی دیارە
وەجھی چییە شەو تا بە سەحەر شین و گرینم

نایدەم بە ھەموو نیعمەتی فیردەوسی سەعاتێ
ئەو ڕۆژە کە تۆی یاری وەفادار و قەرینم

فەرھاد سیفەت و دائم الاوقات لە کێوم
ئینساف و وەفا عەیبە لە لای یاری شیرینم

سابیر لە فیراق و ئەسەفی خێوەتی لەیلا
ئاشوفتە و مەجنوون سیفەت و ئەلبیسە شینم