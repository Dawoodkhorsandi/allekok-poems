شاعیر: سابیری
کتێب: دیوانی سابیری
سەرناو: تا زیکری دەم و فیکری دڵت ناوی خودایە

تا زیکری دەم و فیکری دڵت ناوی خودایە
سەرپاکی وجوودت لە بەڵا دوور و جودایە

دەروێش ئەگەر خزمەتی خاڵی لە ڕێیا بێ
سوڵتان لەبەر قاپییەکەی ڕووت و گەدایە

ئەو وەختە کە تۆ خەوفی خودا بێتە خەیاڵت
سوڵتان لەبەر چاوی دڵت ڕووت و گەدایە

دەستی تەمەعت خستووەتە گەردنی دونیا
ڕۆحت بە سەر و ماڵەوە قوربان و فیدایە

ئەی مەردی خودا دەستی تەمەع بەردە لە دونیا
بێ فائیدەیە باوەژنە مەیکە بە دایە

ھەرکەس بە دەسی نەفسەوە داماو و زەبوونە
سەد شێخ و مەلا بێ، بە خودا دووری خودایە

لەوساوە سکەی لیرە ئەخوێنێتەوە چاوت
تاریکی تەریقی تەرەفی دینی خودایە

زەڕڕەی کەر و زڕەی دەرەم و زێڕ کەری کردی
نابیی لە مەلا ڕۆژی جەزا ھەوڵ و سەدایە

کوا گەندومی چاکەی تۆ لە تۆماری عەمەلدا
سەد خانە برنجت لە قەباڵە و سەنەدایە

سابیر بە کەوای تازەوە تۆ چاکیری نەفسی
ئازا ئەوەیە حوڕڕە لە بەرگی شڕە دایە