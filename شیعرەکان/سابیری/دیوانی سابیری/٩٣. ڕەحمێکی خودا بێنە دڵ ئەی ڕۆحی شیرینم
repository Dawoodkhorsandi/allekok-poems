شاعیر: سابیری
کتێب: دیوانی سابیری
سەرناو: ڕەحمێکی خودا بێنە دڵ ئەی ڕۆحی شیرینم

ڕەحمێکی خودا بێنە دڵ ئەی ڕۆحی شیرینم
دوا گیانمە فەرموو قەدمێ بێنە سەرینم

دەستێ بخە سەر جەرگ و دڵی زام و برینم
بەو دەستە بلوورینەوە کۆتا کە گرینم

بەو ڕوومەتی دەرکەوتنی تۆ جەژنەمە قوربان
ئەو ڕۆژە کە لێم غائیبی غەم بۆتە قەرینم

ئەم ڕۆژە لە چاوم ون ئەبی زەرد و زەعیفم
ھەرچەندە نزیکم ئەکەوی سوور و سەمینم

جانا سەبەبی دووری و شیرینیی تۆیە
فەرھاد سیفەت و کۆھکەن و ئەلبیسە شینم

بنواڕیە ئاوێنە لە ئازارم ئەزانی
تەدبیری دڵی ڕێش و لە سەد جێوە برینم

سابیر کە گوڵی ڕوومەتی تۆی دی قەسەمی خوارد
فاریغ لە گوڵ و گوڵشەنی فیردەوسی بەرینم