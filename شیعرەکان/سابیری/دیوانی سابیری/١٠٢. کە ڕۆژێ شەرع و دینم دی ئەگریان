شاعیر: سابیری
کتێب: دیوانی سابیری
سەرناو: کە ڕۆژێ شەرع و دینم دی ئەگریان

کە ڕۆژێ شەرع و دینم دی ئەگریان
بە ھەردوو دەستە بەربووبوونە سەریان

لە تەئسیراتی شین و باوەکەڕۆیان
برینی قەلب و ئازاری جگەریان

وتم چیتان بەسەر ھات ئەی عەزیزان
نەمابوو قووەتی سەمع و بەسەریان

خولاسە تێگەیشتم ماجەرایان
بەجارێ قەلب و جەرگم بوونە بریان

کە وتیان ماتەمی شێخ و مەلایە
ھەتیو ماوین و بێ خاوەن وە عوریان

ئەوانە کۆڵەکە و فانووسی دین بوون
لە دونیادا نەما شوێن و ئەسەریان

عوموومەن مونکیری سادات و دەروێش
خسووسەن جێنشینی پێغەمبەریان

وتم فەرموو شەوێ میوانی من بن
دەسم ھاویشتە سەر ئەستۆ و سەریان

ڕجام لێ کردن و سوودی نەبەخشی
منیش بوومە شەریکی دەردی سەریان

قەسەمیان خوارد کە ناچینە وڵاتێ
نەزانن شەرع و دین و پێغەمبەریان

پەنا بە خوا لە شەڕڕی پیاوی ئەحمەق
دیارە باتین و زاھیر زەرەریان

بخوێنن ئایەتەلکورسی مونەووەر
لەسەر کورسی دەکەن قانوون لەبەریان

وەرە سابیر مەبە وێڵداشی جاھیل
موبەڕڕابە لە ئەخلاق و سەقەریان