شاعیر: سابیری
کتێب: دیوانی سابیری
سەرناو: تاکەی دڵی سەودازەدە بیماری غەمت بێ

تاکەی دڵی سەودازەدە بیماری غەمت بێ
مەحروومی گوڵی باغی جەماڵی ئیرەمت بێ

فەرموو کە خەراجات و خەزێنەی دڵ و جانم
قوربانی سەری ڕێ و نیساری قەدەمت بێ

نوقسان نییە بۆ سەڵتەنەت و شەوکەتی شاھی
دەرحەق بە گەدا مەرحەمەت و یا کەرەمت بێ

ناحەق نییە شەو تا بە سەحەر کافر و موسلیم
دێوانە و پەروانەیی ڕوخساری شەمت بێ

سابیر بەسەر دەرد و غەمی دڵ نایەتە تەحریر
دەریا مەرەکەب، داری جیھان گشت قەڵەمت بێ!