شاعیر: سابیری
کتێب: دیوانی سابیری
سەرناو: چەتە و پۆلیس
لەبارەی شیعر: لە کاتی عاسێ بوونی عەشائیرە کوردەکان وتراوە

ئومەرا کافر و سادات و موسوڵمان چەتە بێ
قوڕ و بۆیاغی دوو عالەم بەسەر ئەم میللەتە بێ

چونکە پۆلیس و چەتە دوژمنی دین و ماڵن
ئوسەرا با ئیشی ئەم دەردیسەر و زیللەتە بێ

ئەم ئەڵێ گۆشتی فڕووجم ئەوێ بۆ قاوڵتی
ئەو ئەڵێ شێوی شەوم مەرگەیی گیسکە قوتە بێ

لە وڵاتێ کە گوزەرگاھی چەتە و پۆلیسە
موختەسەر کەس نییە بێ وەسوەسە و ختختە بێ

بە دوو سێ ساڵی تری نانی ڕەعییەت ئەبڕێ
ئەگەر ئەم عالەمە لەم حاڵەت و وەزعییەتە بێ

نەبزی فەللاح لەبەر بێ گەنمی جەوجەوییە
چەتە ئالیکی دەوێ گەرچی بە دووقیمەتە بێ

گەرچی فەللاح زەخیرەی دوو سێ باری مابێ
باوەڕم نایە بەشی لائیحە و مەزبەتە بێ

سابیر ئەم میحنەت و ئەحواڵە جەزای ئەعمالە
حەزەرت لەم مەرەزە پڕ دەرد و عیللەتە بێ