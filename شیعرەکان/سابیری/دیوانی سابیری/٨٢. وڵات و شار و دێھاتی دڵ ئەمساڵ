شاعیر: سابیری
کتێب: دیوانی سابیری
سەرناو: وڵات و شار و دێھاتی دڵ ئەمساڵ

وڵات و شار و دێھاتی دڵ ئەمساڵ
پەڵەی داوە بە بێ مانەند و ئەمسال

بە پاچ و بێڵی تەقوا و ڕیازەت
موبەڕڕا بوو لە دڕک و داڵی ئەوباڵ

موھەڕڕایە بە جووتی زوھد و تەقوا
بە سی گاسن نرایە باغی شمشاڵ

مەلائیک سەف بە سەف بۆ باغەوانی
کە ئاموشۆ ئەکەن پەیوەستە خۆشحاڵ

مەجالی تەنگ و باری سەنگ و بێ ڕەنگ
شەیاتین ھەر ھەموو ماندووە بێ حاڵ

خەیاڵی خام ئەکەی کورتەک ئەکەی نەقد
خەیاڵی خام مەکە ئەی شێخی بەرماڵ

لە بۆتەی نار و ئازاری جەھەننەم
بترسە خەڵقی تێدا بۆتە زووخاڵ

بە پاچی زیکر و خاری ماسوىٰ الله
وشک برژاو و سووتا شوبھی زوخال

مەلائیک ھاتووە دەیکاتە زەرعات
کە بیبینێ دەبێ حەیران و خۆشحاڵ

مەتاعی چاکە مەقبووڵ و بەقیمەت
کە لائیق پادشا بێ ئەی کەسی خاڵ

لە بۆتەی یار سابیر پڕ حەزەر بە
بە ملیۆن خەڵکی تێدا بۆتە زووخاڵ