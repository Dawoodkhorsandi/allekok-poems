شاعیر: سابیری
کتێب: دیوانی سابیری
سەرناو: بە چاوی مەست و بیماری نەخۆشم

بە چاوی مەست و بیماری نەخۆشم
نەماوە ئیختیار و عەقڵ و ھۆشم

بەزاھیر گەرچی مسکین و فەقیرم
لە باتیندا دوڕ و گەوھەر فرۆشم

دووڕ و مەرجان چییە؟ یەعنی دڵ و جان
بە چاوی تۆ لە چاو ئەڕژێتە کۆشم

ئەگەر تۆ موشتەری مەرجان و دوڕ بی
بە گیانی تۆ وەرە ھەرزان فرۆشم

ئەگەرچی عاجز و بێ دەستەڵاتم
بە جان و دڵ بەقوربان تێدەکۆشم

ھەتاکوو تۆ نەیەی تەسکینی نایێ
بە ڕۆژ و شەو دەمێکە غەم دەنۆشم

گەلێ ناڵاندم و سوودی نەبەخشی
لەمەولا سابیر و مات و خەمۆشم