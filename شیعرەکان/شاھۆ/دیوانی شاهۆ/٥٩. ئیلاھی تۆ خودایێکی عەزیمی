شاعیر: شاھۆ
کتێب: دیوانی شاهۆ
سەرناو: ئیلاھی تۆ خودایێکی عەزیمی

ئیلاھی تۆ خودایێکی عەزیمی
بە ئەسراری ھەموو عالەم عەلیمی

خوداوەندێکی زیندوو و زولجەلالی
گونا بەخشی، خەتا پۆشی حەلیمی

خوداوەندێکی تاکی لایەزالی
ئەبیت و ھەیت و ھەر بوویی و قەدیمی

پەناھی بێ پەناھانی ھەژاری
کەرەم کرداری ڕەحمان و ڕەحیمی

نەبینراوێکی ناسراوی بە ڕاستی
کە خەللاقێکی ڕەززاق و کەریمی

بەدەست خۆتە شیفای دەردی دەروونم
ئیلاھی چونکە خۆت ئەعلا حەکیمی

ئومێدی بێ ئومێدانیت و موحەیی
ھەموو ئێسکە ڕزیوێکی ڕەمبیمی

بەزەییت بێت بە شاھۆی ڕووسیاتا
نەجاتی دە لە ئازاری ئەلیمی