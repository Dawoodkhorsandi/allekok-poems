شاعیر: شاھۆ
کتێب: دیوانی شاهۆ
سەرناو: ئامالی بەندە ڕەببی بە لوتفی عەمیمەتە

ئامالی بەندە ڕەببی بە لوتفی عەمیمەتە
ھیوای قەویم بە زاتی عەلیی عەزیمتە

ڕووم کردە بارەگایی بوڵندەت بە ئیلتیجا
چاوم لە بەحری جوود و لە ڕەحمی ڕەحیمتە

بڕوام بە دڵ وەھایە بە تۆ و زاتی ئەقدەست
تەنھای نە کەس شەریک و نە ھیچ کەس نەدیمتە

ھەر خۆت حیسابی گشتی بەدەست خۆتە خەیر و شەڕ
ڕاستە ئەوەی کە نەقشی کەلامی قەدیمتە

لایق بە خۆتە قودرەت و جاھ و جەلال و جوود
عالەم ڕەھینی میننەتی خوانی نەعیمتە

شاھۆ کە عەبدی خۆتە تەمەننای بە لوتفتە
چاوی ئومێدی زۆری لە عەتفی کەریمتە