شاعیر: شاھۆ
کتێب: دیوانی شاهۆ
سەرناو: نەورۆزە جەژنە شاخ و چیا کێو و دشت و دەر
لەبارەی شیعر: (ناتەواوە)

نەورۆزە جەژنە شاخ و چیا کێو و دشت و دەر
تارایی سەوزی دا بەسەرا سەوزی کردە بەر

ڕازایەوە بە ڕەنگی گوڵان نیشتمانی کورد
بووژایەوە درەخت و چرۆی جوانی کەوتە دەر

خونچە بە بای نەسیمی بەیان کەوتە پێکەنین
سۆسەن گەشاوە، یاسەمەنیش تاجی نایە سەر

لالە و بەنەوشە، نەرگس و نەسرین و گوڵ زەمەق
ھەر یەک بە نەشئەیەکەوە وا دێنە بەر نەزەر

شەوبۆ و چنوور و سوورە ھەراڵە و کەما و لۆ
تازە لە ژێری بەفرەوە سەریان دەیێتە دەر

نەغمەی حەزینی بوڵبوڵی شەیدا لە عەشقی گوڵ
تەئسیر ئەکاتە ناو دڵی غەمبار و ناو جگەر

قاسپەی کەو و چریکەیی تەیر و تیووری تر
خۆشی ئەدەن بە دڵی ماتی پڕ کەدەر