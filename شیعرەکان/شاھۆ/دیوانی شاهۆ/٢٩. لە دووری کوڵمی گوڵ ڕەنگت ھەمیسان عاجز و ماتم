شاعیر: شاھۆ
کتێب: دیوانی شاهۆ
سەرناو: لە دووری کوڵمی گوڵ ڕەنگت ھەمیسان عاجز و ماتم

لە دووری کوڵمی گوڵ ڕەنگت ھەمیسان عاجز و ماتم
وەکوو مەجنوونەکەی لەیلا، منیش وا شێت و شەیداتم

ئەڵێی عەوداڵی چۆڵ گەردم، ئەوەندە گێژ و بێ ھۆشم
لە وەختێکۆ کە گیرۆدەی کەمەندی زوڵفی تاتاتم

شەو و ڕۆژ خوێنی گەش دەتکێ لە جەرگ و دڵ وەکوو سەیلاو
ھەتا عالەم بزانێ، من شەھیدی چاوی شەھلاتم

چریکەی دەنگی «یا لەیلا» لە سینەم دێتە گوێ دائیم
بە عەینی ھەر وەکوو سەمتوورە سینەی پڕ مەقاماتم