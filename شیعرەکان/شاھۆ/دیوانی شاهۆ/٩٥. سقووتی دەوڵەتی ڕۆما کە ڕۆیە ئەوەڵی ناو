شاعیر: شاھۆ
کتێب: دیوانی شاهۆ
سەرناو: سقووتی دەوڵەتی ڕۆما کە ڕۆیە ئەوەڵی ناو
لەبارەی شیعر: لە جەنگی جیھانی دووەمدا

سقووتی دەوڵەتی ڕۆما کە ڕۆیە ئەوەڵی ناو
نیشانەی وایە بونیادی گەلی میحوەر لە ڕووخانە

بەد و بەدکردەوە و بەد وێژ و خوێن ڕێژ و شەڕ ئەنگێزن
ژیانی ئەم گرووھە بۆ بەشەر ئیسباتە نە ژیانە

کە بوڵفار سەر دڵی کوترا بە یولغار دەرپەڕی ڕۆیی
ئیتر ئەمجارە نۆرەی کەوتنی ڕۆمان و یۆنانە

قەڵای ھیتلەر لەمەولا زەحمەتە خۆی ڕاگرێ ھەرگیز
لەبەر نیروویی ----- کە حامیی حەققی ئینسانە

کەلی تێکەوت، شەق و پەق یەک بەشوێن یەکدا ھەمووی ڕووخا
بینای زوڵم و زەلالەت ئاخری بێ شوبھە ڕووخانە

بەڵێ محوەر ئەگەر کلکی بڕا مەحوە بە یەکجاری
کە وا ئەمڕۆ بەشی ھەر شیوەن و ڕۆ ڕۆ و گریانە

ئەوەی ھاو سوێندی ھیتلەر بوو لە بەڵتیک و ئورووپادا
بەڕاستی گشتی سەرسامە و لە کردەی خۆی پەشیمانە