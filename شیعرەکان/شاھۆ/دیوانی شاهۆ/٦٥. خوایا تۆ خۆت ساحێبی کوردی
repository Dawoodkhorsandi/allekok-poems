شاعیر: شاھۆ
کتێب: دیوانی شاهۆ
سەرناو: خوایا تۆ خۆت ساحێبی کوردی

خوایا تۆ بۆخۆت ساحیبی کوردی
خەبەرداری لە ئازار و لە دەردی

لەژێر باری گرانی جەور و زوڵما
ئەناڵێنێ ھەموو خێزانی، وردی

لەناو ئەشکەوت و شاخ و شیو و دەشتا
بڵاو و پەخشە شێرانی نەبەردی

لەژێر ڕەحمی فڕۆکەی ورچی سوورا
ھەموو وێرانە خانوو و دار و بەردی

لە بەر جەور و خراپەی نالەباران
ھەمووی ڕەش پۆشە کێو و شیو و ھەردی

وەکوو عونقایە ئینساف و مورووەت
لە دونیادا بەرامبەر قەومی کوردی

نەبیسرا کەس بەزەیی بێ بە کوردا
بپرسێت حاڵی ناڵە و ئاھی سەردی

وەکوو شاھۆ ئەوەی کوردە ھەمیشە
لە لوتفی تۆی ئەوێت دەرمانی دەردی