شاعیر: شاھۆ
کتێب: دیوانی شاهۆ
سەرناو: ئەی ڕۆحی ڕەوانم چە عەجەب خۆش سوخەنی تۆ

ئەی ڕۆحی ڕەوانم چە عەجەب خۆش سوخەنی تۆ
قەد نەیشەکەر و دولبەر و شیرین دەھەنی تۆ

دەشکێنێ بەھای عەتری وڵات پەرچەمی خاوت
ئەی غالیە موو، موشکی خەتا و خوتەنی تۆ

کوڵمت وەکوو گوڵ وایە، لەبت سوور و بە ڕەونەق
ئەی لێوی نیگار لەعل و عەقیقی یەمەنی تۆ

بەو ڕوومەتی مەحبوب و قەد و شێوە جوانەت
ڕوومەت قەمەر و موو کەمەر و گوڵ زەقەنی تۆ

حەیرانە خەیاڵ و دڵی شاھۆ لە جوانیت
سوبحانە کە چەند نازک و ناسک بەدنی تۆ