شاعیر: شاھۆ
کتێب: دیوانی شاهۆ
سەرناو: دەنگی کورد ھی کوردە باسی ورچ و چێڵی تیا نییە
لەبارەی شیعر: بۆ گۆڤاری دەنگی کورد

«دەنگی کورد» ھی کوردە، باسی ورچ و چێڵی تیا نییە
باسی پاچ و پێمەرە و پێک و نوێڵی تیا نییە

ھەوڵ ئەدات بۆ سەربەخۆیی بانگی ڕزگاری ئەکا
ڕێگەکەی ڕاست و ڕەوانە حیزە فێڵی تیا نییە

یەکیەتی گشتی ئەوێ، داوا ئەکا یەک بن ھەموو
ڕێی نەجاتی گرتووە، چەوت و چەوێڵی تیا نییە

مل کەچی نامەردی ناوێ پێی خراپە نۆکەری
باسی بیر و باوەڕی خاوەن سمێڵی تیا نییە

پیاوی دانا گەر موتاڵای کات، بە وردی تێ ئەگات
ھێڵەکانی ورد و ڕێکن لارەھێڵی تیا نییە

تەرجومانی کوردە شاھۆ! با بژی ھەر دەنگی کورد
ڕاوە ماسی بۆگەنی ناو ئاوی لێڵی تیا نییە