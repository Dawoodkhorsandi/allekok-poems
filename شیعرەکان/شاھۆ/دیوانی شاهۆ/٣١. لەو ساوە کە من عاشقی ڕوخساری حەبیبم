شاعیر: شاھۆ
کتێب: دیوانی شاهۆ
سەرناو: لەو ساوە کە من عاشقی ڕوخساری حەبیبم

لەو ساوە کە من عاشقی ڕوخساری حەبیبم
ماتەم زەدەیی چیھرەیی گوڵناری حەبیبم

بنواڕەرە لاشەم کە چ بێ ھێز و زەعیفە
تاداری گڕی دووری و بیماری حەبیبم

بێ حاڵیە ئەحواڵی من ئەی شۆخی پەری خوو
لەو ساوە کە نێچیر و گرفتاری حەبیبم

ناپرسی کە بۆچ زامە سەراپایی وجوودم
پێکراوی موژەی نەشتەری خوێن خواری حەبیبم

چی بکم؟ چییە تەدبیرم؟ ئەوا چۆقی ڕەشم کرد
وەڵڵاھی ئەوند شیفتەیی دوو ناری حەبیبم

ئێوە بن و خوا چارەیە تا ماوە ژیانم
گیرۆدەیی دوو گێسوی ڕەشماری حەبیبم

دوودی نەفەسم گەییە سەما، ئاھە لەدەس یار
سووتاو و پڕووزاوی گڕەی ناری حەبیبم

ناپرسی لەحاڵم نەفەسێ بەڵکوو بزانی
مەسموومی سەری پەرچەمی جەڕاڕی حەبیبم

وەک بەحری خەزەر، مەوجە لەبەر ئەشکی دوو دیدەم
ئەم دەشت و دەر و دۆڵە کە غەمباری حەبیبم

مەنعێ نییە بۆ بەندە کە دەگریم و دەناڵم
عاشق بە لەبی لەعلی گوھەرباری حەبیبم

گریانە ھەموو ڕۆژ و شەوێ پیشەیی شایق
لەو ساوە کە مەحروومە لە دیداری حەبیبم