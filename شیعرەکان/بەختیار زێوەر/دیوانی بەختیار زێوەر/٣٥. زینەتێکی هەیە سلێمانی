شاعیر: بەختیار زێوەر
کتێب: دیوانی بەختیار زێوەر
سەرناو: زینەتێکی هەیە سلێمانی
لەبارەی شیعر: ١٩٤٠/١١/٠٦ سلێمانی

زینەتێکی هەیە سلێمانی
وەسفی ناکا زوبان بە ئاسانی

کە تەماشا ئەکەم سەفای جوانی
مورغی ڕۆحم ئەڵێ بە پەنهانی

ئەی وەتەن، ئەی وەتەن چ شیرینی
چەندە دڵگیر و چەندە ڕەنگینی

مەنزەری دەشتی وەیس و کانێسکان
باغی میللی کە عەتر ئەکا پەخشان

گۆیژە و گردی یارەو و سەیوان
لادەبا حەسرەتی دڵی ئینسان

ئەی وەتەن، ئەی وەتەن چ شیرینی
چەندە دڵگیر و چەندە ڕەنگینی

هەر بەیانی کە زوو لە خەو هەستی
سەیری دونیا بکە بەبێ هەستی

شنەیەکی نەسیم بە سەرمەستی
تەوقیێکت لەگەڵ ئەکا دەستی

ئەی وەتەن، ئەی وەتەن چ شیرینی
چەندە دڵگیر و چەندە ڕەنگینی

شاخەکەی بانگ ئەکا کە چەند جوانم
بێنە سەر مەنزەری درەختانم

بەفرە پۆدرەی ڕۆخی درەخشانم
پەلکە زێڕینە پرچی سەر شانم

ئەی وەتەن، ئەی وەتەن چ شیرینی
چەندە دڵگیر و چەندە ڕەنگینی

هێندە لام خۆشە ئەم زەوی و زارە
لای دڵی من بەهەشتی ئاودارە

خۆزگە خۆشتر ئەبوو بە یەکجارە
مەدەنییەت ئەگەییە ئەم شارە

ئەی وەتەن، ئەی وەتەن چ شیرینی
چەندە دڵگیر و چەندە ڕەنگینی