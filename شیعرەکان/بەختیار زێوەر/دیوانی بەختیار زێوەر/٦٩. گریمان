شاعیر: بەختیار زێوەر
کتێب: دیوانی بەختیار زێوەر
سەرناو: گریمان

گریمان پارەت هەزار کلوور بێ
شەو لە ژوور سەرت ساز و سەمتوور بێ

بە ڕۆژ دیوانت پڕ زەرد و سوور بێ
هاوڕێی ژیانت بەگ و مەئموور بێ

گیانەکەم ئەگەر خۆت بێ قیمەت بی
نرخێکی نییە خاوەن سەروەت بی

گریمان ئەمڕۆ مەردی مەیدان بی
خاوەنی نان و خوانی دیوان بی

پیاوێکی بۆشناخ زۆر قسەزان بی
شارەزای قانوون شیرین زوبان بی

ئەگەر دەروونت پاک نەبێ تەواو
ئەمانە هەستیت ناگۆڕن تەواو

گریمان هەموو ئەوروپا چووبی
گەلێک ڕەوشت و زانین فێربووبی

بە وردبوونەوە وەک ئەرەستوو بی
بە دەم بۆ وڵات پڕ ئارەزوو بی

کە قازانجی خۆت پێش خست لە هی گەل
ئەزانرێ دزی و ئەگەرێی بۆ هەل

گریمان کاسب یا دووکاندار بی
خەریکی سەودا و جوابی کڕیار بی

بە دیمەن چاک و پاک و هەژاربی
بۆ نوێژ و ڕۆژوو ئێجگار بەکار بی

ئەگەر کەوتیتە فێڵ و دەس بڕین
لە تۆ چاکترە ڕێگری بێ دین

گیانەکەم هەرکەس ڕاست و ڕەوان بێ
بە کردار دەرخا نیازی جوان بێ

دڵسۆزی من و تۆ و نیشتمان بێ
حەز ئەکا کوڕی سەپان و شوان بێ

ئەو کەسە ڕۆڵەی کوردی هەژارە
با تۆش نەیناسی وەکوو ڕۆژ دیارە