شاعیر: بەختیار زێوەر
کتێب: دیوانی بەختیار زێوەر
سەرناو: باوەڕ مەکە بە ڕیشی درێژ پرچی گرژ و لوول

باوەڕ مەکە بە ڕیشی درێژ، پرچی گرژ و لوول
ئیمانی پوختی مەتڵەبە ئەمری خودا و ڕەسوول

سۆفی وەرە بەحەزرەتی شێخ سوێندی تۆ ئەدەم
بەسیە گورێز و خەڵوە و دانیشتنی مەلوول

بەم گرمەگرم و دەنگە کە عالەم لە خەو ئەکا
ئایا کەلامی ئێزەدی بۆ تۆ ئەکا نزوول

ڕێیەکی ڕاستە دینی موبینی محەمەدی
ئیفراتی ناوێ، لادە لە فیکری بەد و فزوول

ئنجا بە سیدقی سافەوە ڕەنجێ بدە هەتا
یەزدانی پاک موعاوینی تۆ بێ على الأصول

دەروێش لە داخی حاڵەتی تۆ دڵ موشەووەشە
بەم زیللەتە سەعادەتی دونیات ئەکا ئوفوول

فایق دەمێکە تەرکی خەرافاتی کردووە
ئیمانی ساغە، بۆچی لە ڕێی حەق بکا عدول