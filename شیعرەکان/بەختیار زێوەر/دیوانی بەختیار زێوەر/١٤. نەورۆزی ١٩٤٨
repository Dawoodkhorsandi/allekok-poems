شاعیر: بەختیار زێوەر
کتێب: دیوانی بەختیار زێوەر
سەرناو: نەورۆزی ١٩٤٨
لەبارەی شیعر: ١٩٤٨/٣/٢١ سلێمانی

بڕوانە ئاسمانی شین
بڕوانە دەشتی ڕەنگین

بڕوانە گوڵ و نەسرین
بەهەشتێکی زۆر شیرین

***

ئەڵێن ئەمڕۆ بەهارە
وڵات بووکی نازدارە

ڕازاوەی کردگارە
دڵخۆشیمان لێ دیارە

***

بڕوانە لاوانی ژیر
یەکدڵ وەک حەلقەی زنجیر

ڕۆڵەی نیشتمانی پیر
بەبەرزیی وڵات هاوبیر

***

ڕوو لە دەشت و سەیرانن
دڵخۆش و شادمانن

چونکە گەنجی مەیدانن
ئەمڕۆ بە جەژن ئەزانن

***

کیژۆڵەکانی نازدار
خانمۆڵەی شیرین کردار

چاوەڕوان بوون کە بەهار
لەسەر بەندەن بێنە خوار

***

بەڵام سوپاس بۆ یەزدان
نەورۆزی دیسان ڕەخسان

ئێمەش ئەیکەین بە سەیران
بۆ کوردو بۆ کوردستان