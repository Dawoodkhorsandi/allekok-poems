شاعیر: بەختیار زێوەر
کتێب: دیوانی بەختیار زێوەر
سەرناو: لە قەڵای شیروانە

هەوارم ئەمڕۆ لەسەر سیروانە
بۆ نووستن ئەچمە قەڵای شیروانە

سیروان ئەناسم دۆستەکەی پێشین
بەڵام قەڵاکە قەسرێکە شیرین

بنچینەی قەڵا توورەکە ڕێژە
لەسەر ئەو قەڵا دوور و درێژە

چەند ژوور، چەند هەیوان، چەند پێچ و پەنا
سەر سووڕ ئەمێنێ لەو سەنعەتەدا

پیلانی وا جوان قەڵای وا مەحکەم
بۆ عەقڵی قەدیم قەد باوەر ناکەم

عیلمی هەندەسەی تیا تەتبیق کراو
سەرەڕای ئەمانە نزیکە لە ئاو

نەقش و نیگاری فیکرێکی وردە
ئەمە ئاساری عەتیقەی کوردە