شاعیر: بەختیار زێوەر
کتێب: دیوانی بەختیار زێوەر
سەرناو: ئەی پەپوولەی هەژاری ڕەنگاوڕەنگ

ئەی پەپوولەی هەژاری ڕەنگاوڕەنگ
بفڕە بۆ خۆت بەسەر گوڵ و چەمەنا

لە شەقەی باڵ بدە بە سەد ئاهەنگ
لە دەرودەشت و ناو چیا و دەوەنا

***

چەندە جوانە کە ئەفڕی پێچاو پێچ
هەر هەناسەی لە شوێنێ میوانی

ڕێی فڕینت بڵند و خوار و خێچ
بێ وەی و شادمان و خەندانی

***

خۆزگە دوو باڵی چەشنی تۆم دەسەکەوت
پێی بچوومایە ناو چەمەن بەبەیان

گوڵ زیارەت بکەم بەڕیز شەش و حەوت
هەڵمژم بۆن و ماچ بکەم پەڕەیان

***

خۆزگە وەک تۆ بە تاقی تەنیایی
ڕامبواردایە دوور لە خەڵقی زەنجین

جێم چەمەنزار ئەبوو بە شەیدایی
بێ غەم و دەرد و دوور لە بوغز و قین

***

خۆزگە وەک تۆ لە گۆشەی دنیا
تێ بگەیمایە چەندە سەربەستی

بێ غەم و کەڵکەڵەی جیهان و سزا
وەکوو تۆ دوور ئەبووم لە دڵپەستی

***

ئەی پەپوولەی هەژاری ئێسک سووک
تۆ بەسەزمان و هێمن و مەزڵووم

بیری گەورەت هەیە و سەرێکی بچووک
فەلسەفەی ژین لە تۆ بووە مەعلووم

***

ئەی مەلی بێ هەوا و کیبر و غوروور
بفڕە بۆ خۆت بە عەرد و ئاسمانا

بفڕە بۆ خۆت بەزەمزەمە و بەسروور
کەمە هاوتات لە کردەوەی جوانا