شاعیر: بەختیار زێوەر
کتێب: دیوانی بەختیار زێوەر
سەرناو: گۆرانیی سەرچنار

ئاوەکەی سەرچنار
چاوگەکەی نیشتمان

لای منی دەردەدار
تۆی شیفابەخشی گیان

***

یەک دڵۆپ ئاوی تۆ
گەر بگاتە دەمم

لائەبا بێ درۆ
دەستبەجێ گشت غەمم

***

سەیر ئەکەم پڕ بەهەشت
خاوەنی چیمەنی

بۆیە هەروەک بەهەشت
گوڵشەنی دیمەنی

***

ئاوەکەی سەرچنار
کەوسەری سەرزەمین

تۆ دەسی کردگار
پێتی بەخشیوە ژین

***

هەڵقوڵە هەر بە جۆش
ڕێڕەوت گەوهەرە

ئاوی پیرۆز و خۆش
لوتفی خوات لەسەرە

***

تۆم هەبی پاک و ڕوون
جێگە سەیرانی عام

بۆ تەواوی دەروون
ناچمە لوبنان و شام

***

ئەودەمەی جار بە جار
دێمە سەیران لەلات

بانگ ئەکەم پڕ بە زار
گەییمە ئاوی حەیات