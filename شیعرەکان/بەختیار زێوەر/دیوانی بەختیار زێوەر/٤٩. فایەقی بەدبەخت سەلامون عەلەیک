شاعیر: بەختیار زێوەر
کتێب: دیوانی بەختیار زێوەر
سەرناو: فایەقی بەدبەخت سەلامون عەلەیک

فایەقی بەدبەخت سەلامون عەلەیک
بۆ چی شێواوی، کەی پەرێشانم

نەمناسیتەوە وەمزانی غەیرەیت
خۆ تێپەڕ نەبووم ڕۆحی ڕەوانم

هەزار سەلام و ڕەحمەتت لێ بێ
جا گوێ ڕابگرە بۆ داستانم

بەهار و هاوین پایز بێ غەم بووم
ئێستا موتیعی ئەمری زستانم

ئەمری پێ کردم هاتم بۆ بەغداد
ئەڕۆم میوانی بەحری عومانم

کۆمەڵی لاوان تا بێ گەرم ئەبن
پاشەڕۆژی کورد ڕوونە ئەیزانم

بەفرەکەی زستان کڕێوە ئەکات
کیژی جاف ئەڵێت حووری عەدنانم

شاخی دەماغ بەرز خاکی لە سەر تەرز
بێشەی شێر ئەڵێ تەختی سڵێمانم

سەرچاوەم پاکە، پیاوم بێ باکە
کوردم غەمناکە بۆ نیشتمانم

دەشتی بەرانان، ئاوی پڕ ئیحسان
هەورامان ئەڵێ کێوی جارانم

یاری ئەربابم دڵخۆش و شادن
عالەم کش و مات، ئیتر نازانم