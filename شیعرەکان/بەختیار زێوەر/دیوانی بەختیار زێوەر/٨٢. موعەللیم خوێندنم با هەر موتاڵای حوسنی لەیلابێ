شاعیر: بەختیار زێوەر
کتێب: دیوانی بەختیار زێوەر
سەرناو: موعەللیم خوێندنم با هەر موتاڵای حوسنی لەیلابێ

موعەللیم خوێندنم با هەر موتاڵای حوسنی لەیلابێ
سعووباتی حینسابی نازەنینم ئێستە حەل نابێ

لە دەرسی عەشقی ئەودا ئێستەکە مەشغووڵی ئامینم
کەچی لای تۆ ئەبێ دەرسم لە نووکی فاتیحادا بێ

لە سەفحەی لەوحی ڕەش ناگەم ئیتر لێم مەگرە سا قوربان
لە شاگردانی دانانم موتاڵام لەوحی بەیزا بێ

بەلوتفی ئەو نیگارە سەبری مافاتم ئەبێ ئیمڕۆ
ئەگەر سەفحەی ڕوخی مەنزووری بەندەی بێ سەروپا بێ

کە دیم ئەو شۆخە زوڵفی گرژ و لوولە و مایلی عیشوە
وتم مەحبووسی زیندانە گەدا بێ یان شەهەنشا بێ

وەرە قوربان ئومێدم ڕەحمی تۆیە مەرحەمەت فەرموو
هەتا کەی قەلبی میسکینم لە وەسڵی تۆ تەوەللا بێ

ڕەزا نابێ دڵم بەم حیشمەتی دنیایە بێ ئێوە
دەسا فەرموو بە میوانی دڵم وا وەختە شەیدا بێ

لەبەر کەم تالیعی دوورکەوتەوە لێم تەلعەتی پاکت
ئەمان یاری وەفادار ڕێ نەدەی دڵ خوار و ڕیسوا بێ

دەوای دەردی دڵی فایق بە وەسفی تۆ ئەبێ قوربان
ئەبێ بۆ ئینتیزاری مەقدەمت دائیم موهەییا بێ