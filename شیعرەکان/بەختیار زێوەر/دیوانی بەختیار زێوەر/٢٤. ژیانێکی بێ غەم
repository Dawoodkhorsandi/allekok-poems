شاعیر: بەختیار زێوەر
کتێب: دیوانی بەختیار زێوەر
سەرناو: ژیانێکی بێ غەم

خوا بیدا بتبێ هەندێ دێمەکار
بنەتۆی خۆت جووتە گای بەکار

دوو مانگا و بیست سەر بزن و دە سەر مەڕ
ژنێکی دڵسۆز بۆت بێنێتە بەر

دوو بەڕە و چیغێ لەگەڵ چەرداخێ
لە شارەزوور بی یا پەنا شاخێ

لە تواناشا نەختێ بەخۆ بی
لە دوای هێڵی خۆت مەستی هۆ هۆ بی

بۆ خوێندەواریش هێندە بتوانی
ژین بخوێنییەوە و مەعنای بزانی

ئەگەر ئەمانە بۆ تۆ یەکگیر بێ
دەوڵەمەندی با ناوت فەقیر بێ

هیچ لازم ناکا خاوەن ئوتێل بی
بەدوای ئاواتا هەمیشە وێڵ بی

ژیانت پڕە لە شادی و خۆشی
لە ڕەنجی شانت ئەخۆی ئەنۆشی

نانێکت ئەبێ دەستدار و بێ دەس
دێن لەوێ ئەیخۆن بە کەیف و هەوەس

چونکە ژیانی ئێستەی شارستان
هەرکەس لێی دوور بێ نابینێ زیان

ڕۆژی کاسبی هەر دەس بڕینە
خزم و برایی بۆ ورگە شینە

خوێندن بۆ ناو و مەئمووریەتە
نەک بۆ خزمەتی موڵک و میللەتە

پارەداریش بی ئەبێ مەغروور بی
باشتر ئەوەیە کە لە شار دوور بی