شاعیر: بەختیار زێوەر
کتێب: دیوانی بەختیار زێوەر
سەرناو: سکاڵای دڵ بۆ ئەستێرەیەکی هاوڕێم
لەبارەی شیعر: ١٩٤٤/٠٦/٠١ بەکرەجۆ

ئەی ئەستێرەی پرشنگدار
ڕێ نیشاندەری ڕێبوار

عالەم نووستوو تۆ بێدار
ئاسمان ئەبڕی بە شەوگار

***

دوای زەردەپەڕ تا گزنگ
چ جوانی چەشنی ئاورنگ

ڕشێنەی شەوق و پرشنگ
ئەدەی لەسەرم و سەر سنگ

***

ئەی گەوهەری ئاسمانی
سەرچاوەی نوور و جوانی

تێ ئەگەم بە پەنهانی
کە ئاواڵێکی گیانی

***

تۆ ئەڕۆی بە لەنجەولار
جریوەت دێ و بەختیار

ئەزانی منی هەژار
لەناو خەم ناگرم قەرار

***

ئەی هاوڕێکەی شەوگارم
من پەست و شەو بێدارم

گوێ بگرە لە هاوارم
تێ بگە لە ئازارم

***

ئەم عەربەی تۆ ئەیبینی
پڕ هەڵڵایە و خودبینی

هەیە بۆ خۆشی ژینی
تاڵان ئەکا هاودینی

***

هەر هەژارە قوڕبەسەر
بێ باربۆ بێ یارمەتدەر

کەچی پیاوی خاوەن زەڕ
بێ بەزەیی بێ خەبەر

***

نەماون ئەو پیاوانە
لە نەبوونی و تەنگانە

بۆ دۆست و بۆ بێگانە
خزمەت بکەن مەردانە

***

ڕاستی بەڵێن و پەیمان
درێغ چوونەوە ئاسمان

لای خزم و هاوڕێی ژیان
بێ باوە و ناو و نیشان

***

لای گەلێکی کەم ڕووربین
ئێستاش خۆشە نەزانین

چونکە باسی تێکۆشین
بکەم لێم ئەکەن نەفرین

***

نەک شەو ڕۆژیشمان تارە
زۆرمان بێ هۆش و کارە

ڕووناکیی زانین دیارە
ڕوو تێکردنی عارە

***

لە ژینی وا بێزارم
بۆیە وا گرفتارم

هێندە دڵ پڕ جەخارم
مائیلی کۆچ و بارم

***

ئەی هاوڕێکەم دڵ پەستم
هیچ لەم عەردە ناوەستم

بۆ ئەوەی لێرە هەستم
زووکە دەس بەرە دەستم

***

بمبە بۆ ئاسمانی شین
بمگێڕە تا ماومە ژین

بام دووربم لەسەر زەمین
بێمە شادی و پێکەنین

***

خۆ ئەگەر ئەوە نابێ
تۆ شاد با حاڵم وابێ

دوعای چاکت لای خوا بێ
بەڵکوو بۆ من گیرابێ