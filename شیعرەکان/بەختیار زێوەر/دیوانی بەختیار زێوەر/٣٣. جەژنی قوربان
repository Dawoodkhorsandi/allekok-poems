شاعیر: بەختیار زێوەر
کتێب: دیوانی بەختیار زێوەر
سەرناو: جەژنی قوربان
لەبارەی شیعر: ١٩٤٤/١١/١٤ سلێمانی

وا بەرە جەژنانە ئەڕوانم زەمین
بەرگی سەوز و سووری شادیی کردەبەر

کیژ و کوڕ دڵخۆش و دەم پڕ پێکەنین
هەرزەکار بۆ شایی بەستوویە کەمەر

گیانلەبەر گەورە و بچووک هەرچی ئەژین
هەستی خۆشی کردووە و کەوتووەتە فەڕ

جەژنی قوربانە وڵات سەیرانییە
هەر بەشی من دەرد و سەرگەردانییە

وەک مەلێکی چوست و چالاکی چیا
سەردەمێ ئاسمانی شادی بوو بەجێم

بێ خەفەت ئەفڕیم لە گەردوون دڵنیا
تا لە پڕ کۆسپێکی مەینەت هاتە ڕێم

شاپەڕی باڵی شکانم جیا جیا
ئێستە نازانم لە کوێ کەوتووم و کێم

ئەی فەلەک تۆ هەر نەوەک بۆ من وەهای
بۆ گەلی بێ دەسەڵات خاوەن سزای

جەژنی قوربانە بەڵام کوردی هەژار
جەژنی هەر نوێژکردن و نان خواردنە

هەرچی خوا فەرموویەتی نایهێننە کار
هەر لە جەژنا دوودڵی و شەڕ کردنە

چۆن دڵم خۆش بێ ئەبینم چەند هەزار
ئیشی هەر ناکۆکیی و ناوبردنە

تا وڵات جەژنی وەهابێ ساڵ بە ساڵ
ئەم دڵەم جەژنان ئەبێتە کۆی زوخاڵ