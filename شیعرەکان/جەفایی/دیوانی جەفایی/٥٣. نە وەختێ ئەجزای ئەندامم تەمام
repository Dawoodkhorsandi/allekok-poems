شاعیر: جەفایی
کتێب: دیوانی جەفایی
سەرناو: نە وەختێ ئەجزای ئەندامم تەمام

نە وەختێ ئەجزای ئەندامم تەمام
تێکەڵ بی چەنی ئالام ئەییام

بێ کەس بێ تەبیب کەفتەبیم ڕەنجوور
دەردم جە دەوای شافی بی مەهجوور

جە ناو وە عەزم شیفای ئەی عەلیل
پەی عەیادەتم ئاما سەر دەلیل

وە سەد مەیلەوە غەزاڵەی نەوڕەس
نیشت نە سەرینم بی وە فریاد ڕەس

فەرما پێم هۆرێز جە دەرد بەر ئازاد
دەماخت وە بۆی تای توغرام کەر شاد

جەستەم تازە بەرگ عافییەت پۆشا
دڵ سکەنجەبین شیفایی نۆشا

چون جە بادەی وەسڵ دڵبەر سێرم وەرد
ئەندامم تەمام ئازاد بی جە دەرد

فیدای وەفات بام شۆخی شیرین مەیل
تازەت کەردەوە دینی مەیلی لەیل