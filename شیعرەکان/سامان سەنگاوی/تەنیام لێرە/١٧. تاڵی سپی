شاعیر: سامان سەنگاوی
کتێب: تەنیام لێرە
سەرناو: تاڵی سپی

ئای چەندە جوانە لەنجە ولارەكەت
‎ئەیبینم تەزوو دێنێ بەدڵما 
‎وەكو شەماڵی بەر بەیان وایە 
‎ڕۆح ئەكات بەبەر دڵی بە كوڵما 

‎هەر جارێ وادەی دیداری تۆبێ 
‎دڵ و دەرونم ناسرەون تا دێن 
‎پێش ئەوەی جەستەم بگاتە لای تۆ
‎ئەوان لە پێش من بۆ خۆیان لەوێن 

‎وادیارە تەمەن زۆر كورت و كەمە 
‎باسی عەشقمی پێ نانوسرێ 
‎ڕەنگە لەو دنیاش بت بینمەوە 
‎ئەم ئەوینەی من یەخەت پێ بگرێ 

‎با دیدارێكی نوێ سازكەینەوە 
‎دەمێكە چاوم ونە لە چاوت 
‎دەشتی وشكی دڵ تەڕ بكاتەوە 
‎بارانی سۆز و عەشقی بەتاوت 

‎ئینجا ببینی دوری و بێ تۆیی
‎چۆن تاڵی سپی ناساندوە پێم 
‎ئەترسم نەیەی تا ئەوڕۆژگارەی 
‎كە بیشم بینی نەزانی من كێم