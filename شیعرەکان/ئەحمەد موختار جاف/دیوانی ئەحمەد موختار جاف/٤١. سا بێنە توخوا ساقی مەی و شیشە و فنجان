شاعیر: ئەحمەد موختار جاف
کتێب: دیوانی ئەحمەد موختار جاف
سەرناو: سا بێنە توخوا ساقی مەی و شیشە و فنجان

سا بێنە توخوا ساقی مەی و شیشە و فنجان
ئەم بەزمە موعەتتەر بکە تۆ وەک گوڵی خەندان

گریانی من و ڕوومەتی تۆ ئەی بوتی ڕەعنا
تەمسیلی ئەکەن شەونم و گوڵ سوبحی بەهاران

خۆت شێت کە ئەگەر تالیبی مەسعودیی بەختی
چەند زەحمەتی دی ئادەمی بێچارە لە شەیتان

لەم مەنتیقەدا فەرقی نییە ئێستە موساوین
یەکسان ئەنوێنێ ڕەوشی وەحشیی و ئینسان

مەعنایی وەها لێک ئەدەنۆ بەعزێ موەززەف
قانوون ئەوەتە کەشفی بکەن باخەڵ و گیرفان

تاریکیی زوڵفت بووەتە باعیسی کوفرم
سا دەرخە توخوا مەسحەفی ڕووت ئەی مەهی تابان

گریانی درۆی سۆفی و لێهاتنی حاڵی
دەروێش بە فیدای زەمزەمەیی نەعرەئی مەستان