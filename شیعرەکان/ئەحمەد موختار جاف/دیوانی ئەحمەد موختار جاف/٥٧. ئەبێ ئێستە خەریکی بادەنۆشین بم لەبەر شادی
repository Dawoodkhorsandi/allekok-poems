شاعیر: ئەحمەد موختار جاف
کتێب: دیوانی ئەحمەد موختار جاف
سەرناو: ئەبێ ئێستە خەریکی بادەنۆشین بم لەبەر شادی

ئەبێ ئێستە خەریکی بادەنۆشین بم لەبەر شادی
کە یار ئەتوانێ بێتە کولبەیی عاشق بە ئازادی

دڵم سەد پارە بێ یاڕەببی گەر بێت و لەبیرم چێ
لە مردندا فەرامۆش کەم شەهادەت گەر نەکەم یادی

بە نووکی تێشەیی ناخون لەسەر سینەم بەیادی تۆ
ئەکێشم نەقشی شیرین حەیفە گوم بێ نەقشی فەرهادی

چ فیرعەونێکە دولبەر بۆ جەفا نەمروودە شاگردی
لە کوێ فێر بوو خوایا عیلمی سیحر و مەکری شەددادی

مەکەن باوەڕ ڕەفیقان گەر ڕەقیب لوتفی لە حەقتان بێ
چلۆن چاکەی لەدەست دێ شەخسی پیس و سوفلە و عادی

وتی ئەحمەد ئەگەرچی پیری تۆ هێشتاکوو شاگردی
تەماشا کە چلۆن بردم دڵی زارت بە ئوستادی