شاعیر: ئەحمەد موختار جاف
کتێب: دیوانی ئەحمەد موختار جاف
سەرناو: دەمێکە یار کە ناپرسێ لە حاڵی عاشقی زاری

دەمێکە یار کە ناپرسێ لە حاڵی عاشقی زاری
لە بیری چۆتەوە چەن وەختە وا عەبدی وەفاداری

لە لام وابوو کە یارێکی وەفادار و وەفاجۆیە
بەسەهوا چووم و نەمزانی وەهایە ڕەسم و ئەتواری

ئەگەرچی بێ وەفا و مەیلە، بەڵام ڕۆح و دڵم سەد جار
بە قوربانی نیگاهی دیدە و لێوی شەکەرباری

ئیتر بۆ چیمە من ئیمان و دین و مەزهەب و ئایین
ئەگەر دەستم کەون حەڵقەی چەلیپای زوڵفی زونناری

لەلام بێ قەدرە من بۆنی وەنەوشە و یاسەمین ئەمڕۆ
کە دێتە بەر خەیاڵم پەرچەمی وەک موشکی تاتاری

نیشانەی خوێنی ئاڵی عاشقی کوژراوی ئەو یارەن
سەری پەنجەی حەنایی و لیباسی سووری گوڵناری

وتی ئەحمەد لە عیشقا ئێستە وا مەشهوورە ئوستادی
تەماشا کە چلۆن بردم دڵی زارت بە عەییاری