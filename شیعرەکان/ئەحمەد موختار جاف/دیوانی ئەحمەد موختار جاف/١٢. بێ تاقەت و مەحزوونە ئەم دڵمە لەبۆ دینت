شاعیر: ئەحمەد موختار جاف
کتێب: دیوانی ئەحمەد موختار جاف
سەرناو: بێ تاقەت و مەحزوونە ئەم دڵمە لەبۆ دینت

بێ تاقەت و مەحزوونە ئەم دڵمە لەبۆ دینت
ڕەحمێ بکە سا قوربان دەرخە ڕوخی ڕەنگینت

شەهد و شەکەر ئەی قوربان بازاڕی شکا یەکجار
لەو وەقتەوە وا دەرکەوت لەعلی لەبی شیرینت

گریەی منی بێچارە شام و سەحەر ئەی دڵبەر
ئەسڵەن نییە تەئسیری لای ئەو دڵی سەنگینت

نەسرین و گوڵ و لالە مەحجووب ئەبن و والە
گەر لابدەی ئەو بورقەع، دەرخەی تەنی سیمینت

حوور و پەری و غیلمان بێ قەدرە لەلای ئەحمەد
لەو وەقتەوە وا دیویە ڕوخساری نیگارینت