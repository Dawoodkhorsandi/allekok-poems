شاعیر: ئەحمەد موختار جاف
کتێب: دیوانی ئەحمەد موختار جاف
سەرناو: سەر و ماڵم فیدای ئەو چاوە کاڵە

سەر و ماڵم فیدای ئەو چاوە کاڵە
دڵم پڕ خوێنە بۆ ئەو لێوە ئاڵە

کە ئەو شۆخە لە حەق من میهرەبانە
ڕەقیب حیلە و دەسیسەی تۆ بەتاڵە

لە ئولکەی دڵبەریدا یارم ئەمڕۆ
شوکور شاهەنشەهی حوسن و جەماڵە

بە شمشێری برۆت ئەی یاری بەدخوو
دەخیلە بمکوژە خوێنم حەڵاڵە

لەلام بێ قەدرە نەسرین و وەنەوشە
ئەگەر دەستم کەون ئەو زوڵف و خاڵە

بە دنیا دڵ مەبەستن ئەی ڕەفیقان
گەلێ دامادی دی ئەم پیرەزاڵە

وەفا و خووبان و سەبر و عاشقی زار
نەبینراوە ئەمە ئەمری مەحاڵە

فیدات بم چۆن بنووسم شەرحی حوسنت
لە تەعریفی، زوبانی خامە لاڵە

لە دنیا هاتن و دەرچوون لە لای من
بەڕاستی ئەحمەدا هەر وەک خەیاڵە