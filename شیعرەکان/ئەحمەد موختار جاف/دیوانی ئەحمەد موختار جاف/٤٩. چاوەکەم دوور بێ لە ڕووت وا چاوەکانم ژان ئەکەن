شاعیر: ئەحمەد موختار جاف
کتێب: دیوانی ئەحمەد موختار جاف
سەرناو: چاوەکەم دوور بێ لە ڕووت وا چاوەکانم ژان ئەکەن

چاوەکەم دوور بێ لە ڕووت وا چاوەکانم ژان ئەکەن
هەر لە سورمەی خاکی ڕێگات ئارەزووی دەرمان ئەکەن

یەعنی ئاوی دیدەکانی من لە دووریی قامەتت
وا بە خوڕ دێن هەر لە نەهری تانجەڕۆ و سیروان ئەکەن

پەرچەم و لێو و دەمی شیرینی یاری نازەنین
هەر لە زوڵمات و لە ئاوی چەشمەیی حەیوان ئەکەن

جانفیدای ئەو دولبەرانەم وا بە خەندەی لێویان
بێ موداوا زامی قەلبی عاشقان دەرمان ئەکەن

ئەو کەسانەی خادیمی دەرگای نیگارن دایما
گاڵتە و سوحبەت بە تەختی قەیسەر و خاقان ئەکەن

لادە شاعیر تۆ لە باسی عیشقبازی و سەیری کە
چۆن خەریکن چەن کەسێ ئێستا وەتەن وێران ئەکەن

جاهیلان بۆ ئیستیفادەی زاتی خۆیان ڕۆژ و شەو
لەم موحیتە مەنعی عیلم و سەنعەت و عیرفان ئەکەن

ڕووڕەشی دنیا و قیامەت ئەو نەفامانەن کە وا
هەجوی قەوم و میللەتی خۆیان بە پارە و نان ئەکەن

ئاسمان ئێستا وەها چەرخاوە جاهیل غاڵبە
گوربە و ڕێوی خەیاڵی مەرتەبەی شێران ئەکەن

چەن کەسێکی تازە پیاکەوتوو لە کوورە دەرچوون
پیاو کە چوو بۆ ئیش لە پێشا یۆقڵەمەی گیرفان ئەکەن

خەڵقە بەعزێ کەس لە ئینسانی چییان دیوە زەرەر
وا هەمیشە مەشقی وەحشی و پەیڕەوی حەیوان ئەکەن