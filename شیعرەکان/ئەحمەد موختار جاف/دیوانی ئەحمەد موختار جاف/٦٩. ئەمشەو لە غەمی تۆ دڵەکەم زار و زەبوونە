شاعیر: ئەحمەد موختار جاف
کتێب: دیوانی ئەحمەد موختار جاف
سەرناو: ئەمشەو لە غەمی تۆ دڵەکەم زار و زەبوونە
لەبارەی شیعر: بۆ عەلی کەمال

ئەمشەو لە غەمی تۆ دڵەکەم زار و زەبوونە
مەجڕووحە دڵم دیدە کە ئاڵوودە بە خوونە

ئەلفی قەدەکەم ئێستە لەبەر حەسرەتی باڵات
وا خەم بووە گیانا کە ئەڵێی حەڵقەیی نوونە

ئەو تاو و شەرارەی کە ئەڵێن وا لە سەقەردا
عوشرێکە لە میعشاری گڕ و سۆزی دەروونە

هەڵسە وەرە لای عاشقی سەرگەشتەیی وێڵت
سەیری کە، کە چەن شێت و چ سەرخۆش و جنوونە

بنواڕە چ غەڕڕایە «کەماڵی» هەموو شیعرم
عەیبی منی بێچارە بە خوا پارە نەبوونە