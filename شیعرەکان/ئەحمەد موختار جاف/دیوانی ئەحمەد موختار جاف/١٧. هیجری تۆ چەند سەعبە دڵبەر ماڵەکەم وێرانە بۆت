شاعیر: ئەحمەد موختار جاف
کتێب: دیوانی ئەحمەد موختار جاف
سەرناو: هیجری تۆ چەند سەعبە دڵبەر ماڵەکەم وێرانە بۆت

هیجری تۆ چەند سەعبە دڵبەر ماڵەکەم وێرانە بۆت
ڕۆژ و شەو غەمباری ڕووتم دیدەکەم گریانە بۆت

ئەشکی چاوم بادەیە ناڵەی دڵم عەینی نەیە
خاک بەسەر بێکەس لە حەسرەت جەرگەکەم بوریانە بۆت

ئەی نیگاری نازەنین لەو ڕۆژەوە دووری لە من
سەیلی دیدەم وا بەخوڕ دێ هەروەکوو سیروانە بۆت

ئەو بەڵای بۆ قامەتی تۆ دێ لە عوششاقت کەوێ
سەدهەزاران عاشقت جانا بەڵاگەردانە بۆت

ئەی دڵە بەسیە لە غەم بۆ چی ئەناڵی ڕۆژ و شەو
شەهدی لێوی دڵبەرت بۆ دەردی تۆ دەرمانە بۆت