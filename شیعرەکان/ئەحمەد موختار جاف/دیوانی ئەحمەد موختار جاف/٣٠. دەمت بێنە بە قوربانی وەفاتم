شاعیر: ئەحمەد موختار جاف
کتێب: دیوانی ئەحمەد موختار جاف
سەرناو: دەمت بێنە بە قوربانی وەفاتم

دەمت بێنە بە قوربانی وەفاتم
قبووڵمە من لەجێی مووچە و بەراتم

لە هیجرانا ئەوا ڕەنجوور و زارم
وەرە باڵین هەتا ماوە حەیاتم

هەموو کەس وەسفی یاری خۆی لە دەستە
بەغەیرەز من، کە هەر جوێنە خەڵاتم

لە تەختەی نەردی غەمدا، ئەی نیگارم
خەریکی شەشدەری هات و نەهاتم

وتی: خورشید و مەه، ڕوویان ئەپۆشن
لە گۆشەی بانەوە، وەقتێ هەڵاتم

ئەڵێی ئەحمەد لە کوشتن ڕوو دەگێڕی
لە بەحسی عیشقدا من زۆر بەزاتم