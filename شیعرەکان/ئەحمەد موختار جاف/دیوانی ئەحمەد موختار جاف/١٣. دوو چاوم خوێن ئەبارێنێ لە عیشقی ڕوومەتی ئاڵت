شاعیر: ئەحمەد موختار جاف
کتێب: دیوانی ئەحمەد موختار جاف
سەرناو: دوو چاوم خوێن ئەبارێنێ لە عیشقی ڕوومەتی ئاڵت

دوو چاوم خوێن ئەبارێنێ لە عیشقی ڕوومەتی ئاڵت
گرفتارە لەناو زوڵفت دڵم بۆ دانەیی خاڵت

خوا کەی بێت کە من پەشتانی باڵا و قامەتی تۆ بم
چ وەختێ پڕ بە چنگ بگرم دوو لیمۆی نەوڕەسی کاڵت

نەخۆشی خۆشترە لای من لە ساغی و سیححەت ئەی جانا
ئەگەر یەک هەفتە جارێ بێی بپرسی چۆنە ئەحواڵت

بە شاهیی عالەمی ناگۆڕمەوە ئەمڕۆ لە دنیادا
جنێو و توندی و قەهر و قسەی نالایق و تاڵت

نیگارا لێم ئەپرسی بۆ چی وا دێوانەیە ئەحمەد
لە عیشقی چاوی تۆیە چاوەکەم وا بووم بە عەوداڵت