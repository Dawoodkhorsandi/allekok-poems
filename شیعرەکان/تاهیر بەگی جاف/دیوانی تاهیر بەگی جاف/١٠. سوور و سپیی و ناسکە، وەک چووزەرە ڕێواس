شاعیر: تاهیر بەگی جاف
کتێب: دیوانی تاهیر بەگی جاف
سەرناو: سوور و سپیی و ناسکە، وەک چووزەرە ڕێواس

سوور و سپیی و ناسکە، وەک چووزەرە ڕێواس
ئاودار و تەڕ و تازەیە کۆڵمەی وەکوو گێڵاس

ئەندامی لەتیفی چ بڵیم، عەینی بلوورە
بۆی عەتر و هەناسەی مەمکی کەللە دەکا کاس

خاڵی حەبەشی قرچە دەخاتە دڵی عاشق
شمشێری برۆی سینە دەکا شەق وەکوو ئەڵماس

حەسرەت زەدەیی ئاشقی شەیدایە جەماڵی
مەحفووزی بکەی ڕەببی مِنَ الجِنَة و الناس

لەو سوورەتە مەه پەیکەرە، لەو سەروە ڕەوانە
لەو زولفە سیامارە کە ئەو گەنجە دەکا پاس

موڵکی عەجەم و ڕۆمە بەهای بۆسەیی لێوی
دەیکەم بە فیدای یەک نیگەهی مامش و بڵباس

تاهیر سەری تەسلیمە لە بەر خاکی بەری پێت
دایناوە ئیتر حەیفە مەکە بەسیە قسە و باس