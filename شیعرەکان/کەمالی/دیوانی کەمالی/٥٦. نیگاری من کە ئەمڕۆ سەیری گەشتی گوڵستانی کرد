شاعیر: کەمالی
کتێب: دیوانی کەمالی
سەرناو: نیگاری من کە ئەمڕۆ سەیری گەشتی گوڵستانی کرد

نیگاری من کە ئەمڕۆ سەیری گەشتی گوڵستانی کرد
خەجاڵەت بوو گوڵ و بولبول ویداعی ئاشیانی کرد

نیازم چاوی مەستت وا بە تیلی بێ شەڕ و دەعوا
بەبێ سووچ و قەباحەت قەتڵوعامی عاشقانی کرد

چ بێ ڕەحمێکە ئەو شۆخە بە برژانگ و برۆی یەکسەر
لەسینەی عاشقانا زامی شمشێر و سینانی کرد

گران بوو حەللی مەعنای ئایەتی ڕووت تا دەسی قودرەت
بە خەتتی عەنبەرین هات شەرح و تەفسیر و بەیانی کرد

بە سەردەفتەر کەمالی کرد قوبوول ئەو دلبەرە ئەمڕۆ
لە ڕێزی گیان فیدایانا کە هات و ئیمتیحانی کرد