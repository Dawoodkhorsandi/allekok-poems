شاعیر: کەمالی
کتێب: دیوانی کەمالی
سەرناو: لە ناو باخا ئەبینم نێرگسی شەهلا ئەبم خۆشحاڵ

لە ناو باخا ئەبینم نێرگسی شەهلا ئەبم خۆشحاڵ
ئەشوبهێ چونکە نێرگس شێوەیی نازی بە چاوی کاڵ

بە یادی ئەو دەم و لێوەت نیگاری نازەنینی من
لە باخا باخەوان خونچەی نەپشکوتووی چنی ئیمساڵ

شە و ڕۆژ بۆ نەبات و قەندی لێوت گیانی شیرینم
دڵی دێوانەکەی من دائیما ئەگری وەکوو منداڵ

لە حەمدی خواوە نابیستم قسەی خەڵک و لەکەس نادوێم
لە دنیادا شوکور زۆر موستەریحم هەم کەڕم هەم لاڵ

بەجێ نیە گیانەکەم بیکەی بەڕەشوەی ئەسپەکەت ئێستا
لە بۆتەی عەشقی تۆدا وا کەمالی بۆتە زیوی قاڵ