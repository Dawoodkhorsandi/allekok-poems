شاعیر: کەمالی
کتێب: دیوانی کەمالی
سەرناو: ئەوا ئەی شەمعی دین پەروانەکەی دەوری چراکەت هات
لەبارەی شیعر: بۆ شێخ مەحموودی حەفید

ئەوا ئەی شەمعی دین پەروانەکەی دەوری چراکەت هات
غەریب و دەربەدەر مەجنوونی بێ بەرگ و نەواکەت هات

بە دەوری ڕووی وەکوو گوڵتا هەتاکوو نەغمەخوانی کا
لە کوردستانەوە وا بولبولی داستان سەراکەت کات

لە مەدحی تۆ هەتا هەڵبەستێ هەڵبەستی بەسۆز و تەڕ
فیداتم شاعیری شیرین کەلام و خۆش ئەداکەت هات

بەشەو بۆ پاسی دەرکی کۆشکەکەت چاکە قوبووڵی کە
کەمالە پیرەکەی پیران و کەلبی باوەفاکەت هات

دەخیلم تو خوا نۆرەی وەفاتە بەسیە بێ لوتفی
بە دەرد و ئێشەوە زاماری پەیکانی جەفاکەت هات

بە بەندی و زەجر و لێدانت نەبوو دڵگیر ئەوا دیسان
بە کۆڵی سیدقەوە دووچاری ئەنواعی بەڵاکەت هات

ڕیا ناکەم ئەزانم شاهیدە ئاوێنەیی قەلبت
فیدایی بەندەکەت یەعنی کەمالی باوەفاکەت هات