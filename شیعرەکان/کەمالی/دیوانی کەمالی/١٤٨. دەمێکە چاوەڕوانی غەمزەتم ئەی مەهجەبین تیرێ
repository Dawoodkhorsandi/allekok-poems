شاعیر: کەمالی
کتێب: دیوانی کەمالی
سەرناو: دەمێکە چاوەڕوانی غەمزەتم ئەی مەهجەبین تیرێ

دەمێکە چاوەڕوانی غەمزەتم ئەی مەهجەبین تیرێ
دڵم شێتە دەسا لەو پەرچەمی پڕ چینە زنجیرێ

لە دنیادا هەموو شت قابیلی تەغییر و گۆڕانە
بە تەنیا حوسنی تۆ و عەشقی منە نەیدیوە تەغییرێ

هەناسەی گەرمی پڕ تین و بڵێسەم بەرد ئەکا لەت لەت
کەچی لەو شۆخە دڵ ئازارە ناکا زەڕڕە تەئسیرێ

غەزالەی وەحشە یارم قەت لەگەڵ من ناگرێ ئولفەت
ئەوا ئەمرم دەسا خزمینە زووکەن فیکر و تەدبیرێ

لە مەکتەب دا خەریکی مەشقی حوسنە یاری بێ ڕەحمم
لە دڵ لەوحە و لە قورسی خۆڕ ئەکەم وا بۆی تەباشیرێ

خوا با لێت نەڕەنجێ گیانی شیرینم مەڕەنجێنە
دڵی بێچارەیەکی وەک کەمالی عاشق و پیرێ