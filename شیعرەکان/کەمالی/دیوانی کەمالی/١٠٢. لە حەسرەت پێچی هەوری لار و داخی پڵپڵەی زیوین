شاعیر: کەمالی
کتێب: دیوانی کەمالی
سەرناو: لە حەسرەت پێچی هەوری لار و داخی پڵپڵەی زیوین

لە حەسرەت پێچی هەوری لار و داخی پڵپڵەی زیوین
شەو و ڕۆژ کار و پیشەم دائیمە هەر شیوەنە و ناڵین

بە کوڵ ئەگریم لەداخی خوێنی کۆهکەن وا ڕژا بێ جێ
لە داوێنی چیا کاتێ ئەبینم لالەیی ڕەنگین

لە کێوی بێستووندا گیانی دەرچێ بێ نەوا فەرهاد
چ دەربەستە لەگەڵ خوسرەو خەریکی عوشرەتە شیرین

نسیبی هەر یەکەم ڕۆژ دەرد و داخ و مەینەت و خەم بوو
ئومێدی خێر و خۆشی نەبووە نابێ عاشقی میسکین

ئەگەر شیرین دەمێکی چەشنی تۆ ببوایە ئەو چەرخە
مەحاڵە چۆن ئەبوو فەرهادی بێکەس عاشقی شیرین