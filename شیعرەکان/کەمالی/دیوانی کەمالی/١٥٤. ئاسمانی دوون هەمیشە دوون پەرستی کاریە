شاعیر: کەمالی
کتێب: دیوانی کەمالی
سەرناو: ئاسمانی دوون هەمیشە دوون پەرستی کاریە

ئاسمانی دوون هەمیشە دوون پەرستی کاریە
سەرسەری و ئەحمەق نەوازی شێوەیی ڕەفتاریە

هەرکەسێ نادانە غەرقی خێر و خۆشی و نیعمەتە
پیاوی دانا جۆگەلەی خوێن وا لە چاوی جارییە

دەهری دوون ئیشی هەموو عەکسە میسالی دێو و دەد
یاری ئەغیارە و ئەوەی ئەغیارە دائیم یارییە

وا کە دائیم مەست و بیمارم ئەبینی هەقمە من
سەرخۆشیم بە خوا لە شەوقی چاوەکەی بیماریە

هەروەکوو فێدار کە سەرسام و پەشێوم هەقمە من
شێت و سەرسامیم لە ترسی زوڵفی وەک ڕەشماریە

تو خوا مەنعم مەکە واعیز لە عەشقی دلبەران
زەحمەتە چارەی بەڕاستی عیللەتێکی سارییە