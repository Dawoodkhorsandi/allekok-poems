شاعیر: کەمالی
کتێب: دیوانی کەمالی
سەرناو: من فەخر ئەکەم کە کوردم و کوردی زوبانمە

من فەخر ئەکەم کە کوردم و کوردی زوبانمە
ئەم شاخ و کێوە دڵکەشە وا نیشتمانە

ئەم خاکە پاکە جێگەمە هەر زەڕڕەیەکی ئەو
خاڵ و برۆ و سەری شەهی زەند و بەبانمە

ئەم خاکە تووتیا سیفەتە پاکەیە کە وا
دەرمانی چاوی پڕ گڵ و پڕ دەرد و ژانمە

من فەخر ئەکەم کە شاعیر و ڕەند و قەلەندەرم
شیعرە کە تاج و نەجمە و ڕووتبە ونیشانمە

ئوستادی شیعرم و نییە ترسم لە ڕەخنەگر
با بێتە ڕوو ئەوەی بە تەمای ئیمتیحانمە

شیعرم ڕەوان و ڕاستە وەکوو بەژنی دلبەرم
ئەو دلبەرەی کە ڕۆح و دڵ و جەرگ و گیانمە

ئەو دلبەرەی کە نیوە نیگای چاوی ساحیری
مایەی حەیات و خۆشی و شادیی ژیانمە

ئەو دڵبەرەی کە لێوی ئەبەخشێ بە من حەیات
کافر نەبم ئەڵێم: ئەوە عیسای زەمانمە

ئەو دلبەرەی کە وا دەمی گەوهەرفشانەکەی
نوقڵ و نەبات و شەککەر و گوڵخەندە دانمە

لادە کەمالی بێرەوە سەر باسی نیشتمان
ئەم نیشتمانە دلبەری پڕ حوسن و ئانمە

ئەم نیشتمانە جوانەیە وا وردە بەردی ئەو
یاقووت و دوڕ و گەوهەر و ئەڵماسی کانمە