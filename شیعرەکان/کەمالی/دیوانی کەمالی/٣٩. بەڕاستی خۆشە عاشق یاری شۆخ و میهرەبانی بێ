شاعیر: کەمالی
کتێب: دیوانی کەمالی
سەرناو: بەڕاستی خۆشە عاشق یاری شۆخ و میهرەبانی بێ

بەڕاستی خۆشە عاشق یاری شۆخ و میهرەبانی بێ
بەهاران فەسڵی گوڵ ناو باخ و گوڵزاری مەکانی بێ

سەری یاری وەفاداری لەسەر سەر سەنگ و ڕانی بێ
دڵی خۆش و سەری پڕ جۆش و ئیقبالی جوانی بێ

لە من داد و لە ئەو ناز و نیاز و عیشوەئارایی..
بکەم ڕاز و گلەی شەوگاری دووری ڕازی تەنهایی

شەوێکی مانگە شەو خۆشە بخوێنێ بولبولی شەیدا
لە ملمابێ دەسی دڵدار و شۆخی میهرەبانی وا

خۆشە عاشق لە دڵداری ببینێ کامی دڵ بە خوا
لەمە زیاتر نییە کەیف و سەفا و خۆشی لە دنیادا

من و ئەم ئارەزووی کەیفە بە ڕاستی شێت و مەجنوونم
ئومێدی سەیر ئەکەم بە خوا لە بەختی شوومی واژوونم