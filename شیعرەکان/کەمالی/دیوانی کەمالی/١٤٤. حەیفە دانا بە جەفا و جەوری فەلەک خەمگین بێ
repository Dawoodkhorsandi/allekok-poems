شاعیر: کەمالی
کتێب: دیوانی کەمالی
سەرناو: حەیفە دانا بە جەفا و جەوری فەلەک خەمگین بێ

حەیفە دانا بە جەفا و جەوری فەلەک خەمگین بێ
حەیفە ئاوێنەی دڵی ئەهلی سەفا ژەنگین بێ

چەرخی کەچڕەو کە سەباتێکی نییە خەم چ ئەخۆی
گەر بە میهر و شەفەقەت یا بە جەفا و قین بێ

لە کن ئەربابی مەحەببەت ئەوە ڕوو سوورە کە ڕووی
هەر وەکوو لالە بە خوێناوی جگەر ڕەنگین بێ

هەموو هەر عارییەیە خەلسەت و کاڵایی جیهان
گەر کەوات ئەتڵەس و خارا بێ ئەگەر پەشمین بێ

کیبر و نەخوەت مەکە بۆ نیعمەتی دوو ڕۆژە کەمال
بۆ چی بێهوودە بەشت ڕەجم و تف و نەفرین بێ