شاعیر: کەمالی
کتێب: دیوانی کەمالی
سەرناو: بەرامبەر چاوی مەستت دڵ بە مەی قەت ئاشنا ناکەم

بەرامبەر چاوی مەستت دڵ بە مەی قەت ئاشنا ناکەم
کە خاکی پێت ببێ بۆ دیدە مەیلی تووتیا ناکەم

لەسایەی چەتری چینی پەرچەمت من مەست و سەرسامم
هەتا ماوم عەزیزم ئارەزووی میسکی خەتا ناکەم

لە ئاوی کەوسەری لێو و دەمت دەم تەڕ بکەم جارێ
وەک ئەسکەندەر لە مەرگیشا هەوای ئاوی بەقا ناکەم

دوو چاوم کوێرە ئێستا من ئەکەم شوکرانەیی یەزدان
کە نابینام تەماشای پیاوی سپڵە و بێ وەفا ناکەم

دە گەز خام و دوو سێ گەز ئەرزە جێگە و بەرگی ئاخرمان
کەمالی حەز لە قەسر و باخ و بەرگی پادشا ناکەم