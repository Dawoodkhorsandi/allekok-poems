شاعیر: کەمالی
کتێب: دیوانی کەمالی
سەرناو: لە چاوی مەستی نازت شوور و فیتنە حەرب و شەڕ پەیدا

لە چاوی مەستی نازت شوور و فیتنە حەرب و شەڕ پەیدا
لە باڵای تۆ بەڵا بۆ عاشقی بێ پاوسەر پەیدا

لەسایەی پەرچەمی پڕچینی تۆ میسکی خەتا هەرزان
لە لێوت نوقل و عونناب و نەبات و گوڵ شەکەر پەیدا

لەشەوقی ڕوومەت و تاقی برۆ و جەبهەت لە ڕووی ئەرزا
وەکوو چەرخی فەلەک ڕۆژ و هیلالی نوێ و قەمەر پەیدا

ڕەگی ڕۆحی منە ئەو پەرچەمە مەنزڵگەهی دڵمە
لە شانە زۆر ئەترسم بۆی ببێ ڕەنج و زەرەر پەیدا

خودا پێی داوی ماڵ و موڵکی دنیا شێتە سا بیخۆ
دەنی تەبعی ئەبێ ئاخر لە جەمعی زیو و زەڕپەیدا

خەراباتی جیهان بۆ هەرکەسێ زەوقێکی تێدایە
بە تەنها بۆ کەمالی بێ نەوایە دەردی سەر پەیدا