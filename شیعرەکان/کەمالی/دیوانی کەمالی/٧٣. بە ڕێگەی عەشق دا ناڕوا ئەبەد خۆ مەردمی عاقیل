شاعیر: کەمالی
کتێب: دیوانی کەمالی
سەرناو: بە ڕێگەی عەشق دا ناڕوا ئەبەد خۆ مەردمی عاقیل

بە ڕێگەی عەشق دا ناڕوا ئەبەد خۆ مەردمی عاقیل
ئەوەی بڕوا بە وێدا عەقڵ و هۆشی زوو ئەبێ زائیل

لە سۆفیم هێندە دیوە من ڕیا و بوخل و تەمەع ئەسڵا
نییە تەبعم بەدەرس و وەعز و شێخ و خانەقا مائیل

لە نوێژ و تاعەتا گەر ڕوو نەکەیتە تاقی ئەبرۆی یار
بەبێ شک تاعەتی تۆ نادروستە وعاتیل و باتیل

بە دائیم مائیلی جامی شەراب و بادەیی نابم
لە شەوقی دیدەیی مەست و بلووری گەردەنی فازیل

ئەگەر مەردی لە ڕێگەی عەشقی یارا گیانی شیرینت
فیداکە زوو مەترسە ئەی کەمالی تاببی کامیل