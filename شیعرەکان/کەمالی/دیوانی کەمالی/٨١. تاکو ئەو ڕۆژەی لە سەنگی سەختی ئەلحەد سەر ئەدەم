شاعیر: کەمالی
کتێب: دیوانی کەمالی
سەرناو: تاکو ئەو ڕۆژەی لە سەنگی سەختی ئەلحەد سەر ئەدەم

تاکوو ئەو ڕۆژەی لە سەنگی سەختی ئەلحەد سەر ئەدەم
زەحمەتە داوێنی یاری مەهجەبین چۆن بەرئەدەم

مانگ ئەوا گیراوە وەک حەمدی ئەڵێ تا بەر ئەبێ
«هەر لە تەشتی سینەیی زامار و تەپڵی سەر ئەدەم»

تۆ کە شاهەنشاهی موڵکی حوسنی ئەمڕۆ چاوەکەم
وا منیش ئێستا سکەی جوانیت لە زیو و زەڕ ئەدەم

عەشقی تۆی گەر تیا نەبێ کەللەم بە شەق کاسی ئەکەم
تۆی نەبێ تێدا دڵم بەر نیشتەر و خەنجەر ئەدەم

خاکی بەردەرگانەکەت گەر مەسکەنم بێ گیانەکەم
من ئیتر هەر شەق لە تەخت و ئەفسەری قەیسەر ئەدەم