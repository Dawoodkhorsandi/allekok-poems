شاعیر: کەمالی
کتێب: دیوانی کەمالی
سەرناو: کەمال ئەی چاوەکەم تۆ شاعیرێکی باش و هوشیاری
لەبارەی شیعر: بۆ «کەمال ئەسعد ڕەزا»

کەمال ئەی چاوەکەم تۆ شاعیرێکی باش و هوشیاری
هونەرمەندی لە هەڵبەستا ئەکەی هەر پەیڕەویی ناری

کەمالی خۆی و ئەمسالی بە شیعرت شاد و دڵخۆشن
کەم و کووڕی نییە هەرگیز ئەبن دائیم بە کڕیاری

ئەبینم شاعیران دیوان ئەکەن نەخشین بە بۆیە و ڕەنگ
بەڵام دیوانی تۆ ڕۆشن ئەبینم من بە زەڕکاری

لە وەزن و قافیە و تەجنیسدا هەڵبەستی ئێوەم دی
سەرم سوڕما بە ڕاستی زۆر لە لەبزی خۆش و گوفتاری

قسە و هەڵبەستی تۆ شیرینە هەر وەک قەند و من تووتیم
گەلێ مائیل بە قەندم وا بە دڵ من ئەبمە کڕیاری

عەزیزم ڕێی ئەدەب زۆر ڕاستە بێ پەروا بڕۆ پێیدا
نەکەی وەک هەندێ لادەی ببیە تووشی لاری و خواری