شاعیر: کەمالی
کتێب: دیوانی کەمالی
سەرناو: چاوەکەم سا بەسیەتی بەس مەجلیس ئارایی بکە

چاوەکەم سا بەسیەتی بەس مەجلیس ئارایی بکە
بەس لەگەڵ ئەم خەڵکە هاتوچوونی خۆڕایی بکە

غەیری سەر ئێشە هەتا ئێستا کە چیت دەست کەوتووە
با سەرت سووک بێ لەمەولا مەیلی تەنیایی بکە

چەشنی یووسف تۆ بچۆ ناو بیریەوە، ببیە غەریق
یا بچۆرە ئاسمان تەنیا مەسیحایی بکە

سەگ هەمیشە خزمەتی سەییادی زاڵم زۆر ئەکا
تۆش بەسە، بەس خزمەتی زاڵم بە ئازایی بکە

کونجی بێ ڕەنجی قەناعەت پڕ لە گەنجی گەوهەرە
دەست بە سەریا بگرە بۆ خۆت هەر شەهەنشایی بکە

قافڵە ڕۆیشت و مەنزڵ دوورە، ڕێگا پڕ خەتەر
بۆ سەفەر خێرا کە توێشوویێ پەرێزایی بکە