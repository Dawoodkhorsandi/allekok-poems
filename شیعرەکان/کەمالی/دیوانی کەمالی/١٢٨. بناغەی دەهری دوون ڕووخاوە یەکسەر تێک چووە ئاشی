شاعیر: کەمالی
کتێب: دیوانی کەمالی
سەرناو: بناغەی دەهری دوون ڕووخاوە یەکسەر تێک چووە ئاشی

بناغەی دەهری دوون ڕووخاوە یەکسەر تێک چووە ئاشی
بە جارێ تێک شکاوە و ورد و خاشە بەرد و بەرداشی

فەلەک نادا هەتا ڕۆژی قیامەت مەقسەدی دانا
خەریکە هەر ئەدا عیززەت بە پیاوی سەرسەری و ناشی

لە مەکتەبخانەیی عەشقا شوکور یارم یەکەم دەرچوو
خودایە زووببێتە حاکم و من ببمە فەڕڕاشی

ئەگەرچی ئەمکوژێ چاوی بەڵام ئیحیام ئەکا دەرحاڵ
بە خەندەی لێوی لەعلی شەککەر ئەفشانی نمەک پاشی

بە جارێ سەبر و ئارام و دڵی بردووم و خوشحاڵم
نەماوە غەیری ڕۆحم وا ئەویشم کرد بە پاداشی

خەتی دا ڕووی دلارامم لە مەولا من نییە چارەم
کەمالی مەسڵەحەت وایە بڕۆم زوو ببمە سەرتاشی