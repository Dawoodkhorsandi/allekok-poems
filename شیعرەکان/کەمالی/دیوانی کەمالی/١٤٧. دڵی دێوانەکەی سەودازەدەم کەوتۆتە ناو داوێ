شاعیر: کەمالی
کتێب: دیوانی کەمالی
سەرناو: دڵی دێوانەکەی سەودازەدەم کەوتۆتە ناو داوێ

دڵی دێوانەکەی سەودازەدەم کەوتۆتە ناو داوێ
ئەسیرە و دیل و پابەندە بە تاتای پەرچەمی خاوێ

گەلێ تاڵاوی دووریم چەشتووە ئەی نازەنین تو خوا
کەرەم کە لەو دەمی کانی حەیاتت پێکەشەکراوێ

غەمی عەشقت بە جۆرێ کردمی شەیدا و سەرگەردان
لە دنیادا نییە خۆ چەشنی من ئێستاکە بەدناوێ

لە حەفتا ساڵیا پێکای دڵ و جەرگم چ بێ دینە
بە تیری غەمزەکانی دڵڕفێنێکی کەژەڵ چاوێ

جوانیت چاوەکەم خوا زیاد ئەکا عومرت ئەگەر بگری
دەسی پیرێکی مانەندی کەمالی زویر و داماوێ