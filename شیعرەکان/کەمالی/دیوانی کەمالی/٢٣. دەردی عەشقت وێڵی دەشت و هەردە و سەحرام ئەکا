شاعیر: کەمالی
کتێب: دیوانی کەمالی
سەرناو: دەردی عەشقت وێڵی دەشت و هەردە و سەحرام ئەکا

دەردی عەشقت وێڵی دەشت و هەردە و سەحرام ئەکا
تووشی سەد بەد ناوی و دوچاری سەد سەودام ئەکا

وەسڵی تۆ هەر باعیسی فەوتان و سووتانی منە
شەوقی ڕووت پەروانە ئاسا ئەمکوژێ و ئیفنام ئەکا

چاوەکانت ئەمکوژێ لاکین شەکەر خەندەی دەمت
دائیما بۆ کوشتنێکی تازەتر ئیحیام ئەکا

وەک چرای فانۆسەناشارێتەوە عەشقی نیگار
با لە پەردەشدا بێ ئاخر سەر سەری و ڕسوام ئەکا

من ئەبێ سووچم چبێ ڕۆژی ئەزەل سوڵتانی عەشق
دیل و یەخسیری کەمەندی پەرچەمی تاتام ئەکا

چاوەکەی مەستت نیگاری مەه جەبین بۆتە سەبەب
وا کە مەخمووری شەراب و بادە و سەهبام ئەکا