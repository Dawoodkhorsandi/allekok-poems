شاعیر: کەمالی
کتێب: دیوانی کەمالی
سەرناو: شەوی دووریت ئەوەندە گریە و هاوار و شینم کرد

شەوی دووریت ئەوەندە گریە و هاوار و شینم کرد
بە خوێنی ئاڵی چاوم ڕەنگی سەفحەی سەرزەمینم کرد

کە دیم ئادەم نەوەی وەک تۆ لە پشتی دێتە دنیاوە
سوجوودی ئادەمم برد ڕەجمی شەیتانی لەعینم کرد

مورادم مەدحی زوڵف و ڕووی نیگاری شۆخەکەی خۆمە
کە هاتم وەسفی ماچین و نیگارستانی چینم کرد

ژیانی تازەیی بەخشی بە من یارم کە ڕێگەی دا
شەوی وەسڵی تەوافی لێوی موعجیز ئافەرینم کرد

کە دیم زونناری زوڵف و پەرچەمی وەک شێخەکەی سەنعان
قوبووڵی مەزهەبی تەرسا وتەرکی عەقڵ و دینم کرد

لە ناو باخا چنار و سەروو عەڕعەڕشەرمەزار مابوون
کەمالی من کە مەدحی بەژنی یاری مەه جەبینم کرد