شاعیر: کەمالی
کتێب: دیوانی کەمالی
سەرناو: وەتەن ئەی نیشتمانی خۆشەویستم بۆ چی داماوی

وەتەن ئەی نیشتمانی خۆشەویستم، بۆ چی داماوی
وەکوو بەرگی درەختی پاییزان بۆچ زەرد و ژاکاوی
بە وێنەی پەرچەمی یارم چییە وا گرژ و شێواوی
مەگەر نازانی تۆ هێزی هەناو و نووری دوو چاوی

بەسە! سەر هەڵبڕە توو بی و خودا ئەی نیشتمانی جوان
وەتەن ئەی دایکی زەند و بەختیار و کەڵهوڕ و بابان

وەتەن وا ڕۆڵەکانت پێگەیشتوون شێری مەیدانن
لە دنیا تێگەیشتوون، ئەهلی عیلم و فەنن و عیرفانن
لە ڕێی تۆدا هەموو یەک یەک فیداکاری دڵ و گیانن
کە تۆ ماتی هەموو ماتن، کە شادبی جوملە شادانن

فیدات بم بەسیە بەس! عاجز مەبە ئەی نیشتمانی جوان
وەتەن ئەی دایکی زەند و بەختیار و کەڵهوڕ و بابان

ئەمین بە ڕۆڵەکانت یەک نەفەس غافڵ لە تۆ نابن
بە حیلە و مەکری شەیتانزادەکان هەرگیز خەڕۆ نابن
بە پارەی دوژمن و بێگانە فێری هاتوچۆ نابن
وەکوو جاران ئەبەد وێڵی قسەی پووچ و درۆ نابن

ئەکەین قوربانی تۆ دایکی وەتەن، یەک دەفعە، ماڵ و گیان
بژی ئەی دایکی زەند و بەختیاری و کەڵهوڕ و بابان