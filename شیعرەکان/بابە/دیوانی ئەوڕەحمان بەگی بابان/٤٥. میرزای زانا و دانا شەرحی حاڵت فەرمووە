شاعیر: بابە
کتێب: دیوانی ئەوڕەحمان بەگی بابان
سەرناو: میرزای زانا و دانا شەرحی حاڵت فەرمووە
لەبارەی شیعر: لە وەرامی جەنابی میرزا مارفدا

میرزای زانا و دانا شەرحی حاڵت فەرمووە
وەسفی عەیشی ژینی دونیای پڕ مەلالت فەرمووە

باسی بەرزیی فیترەتی ئەھلی کەماڵت فەرمووە
عەینی سیدق و ڕاستییە ھەرچی خەیاڵت فەرمووە

پیاوی دانا تێ ئەگات دونیای فانی و ڕەوڕەوە
ھاتن و ڕۆیشتنی ئەم ڕەوڕەوە عەینی خەوە

مەسلەکی مەغرووری ماڵ و جاھە نەشئە و پێکەنین
پیشەی موحتاج و مەزڵوومانە ئەفغان و گرین

پیاوی دانا و تێگەیشتوو لای یەکێکە سوور و شین
چونکە حەیرانە لە ڕەمز و حیکمەتی ئەسراری ژین

دەرکی ئەسراری حەقیقەت بۆ من و تۆ زەحمەتە
ھاتن و ژین و نەمان، ھەر سێ ئیرادەی وەحدەتە

مێشکی بۆشی پڕ غوروور و داعییەی ئەبلە و نەزان
وا ئەزانی بەردەوامە سەروەت ماڵ و ژیان

پیاوی دانا، لای یەکە، ئیقباڵ و ئیدباری زەمان
عەکسی إقبال، لابَقایە، بۆ ھەموو ئەھلی جیھان

میرزا! تۆ بی و خوا قەت چاو لە نا ئەھلان مەکە
وێنەی بابە بژی مەیلی بڵیندی و شان مەکە