شاعیر: بابە
کتێب: دیوانی ئەوڕەحمان بەگی بابان
سەرناو: ساقیا ئیمرۆ شەرابی کۆنی دوو ساڵم بەرێ
لەبارەی شیعر: ساقینامە (با وجود خۆم مەی خۆر نیم)

ساقیا! ئیمرۆ شەرابی کۆنی دوو ساڵم بەرێ
پڕ لە عەتر و عارەقی سەر گۆنەیی ئاڵم بەرێ

یا لە غەمزەی دولبەرێکی شۆخی چاو کاڵم بەرێ
یا لە شیلەی شەھد و قەندی لێوی پڕ خاڵم بەرێ

لەو شەرابی شەرمە بێ، ئەتکێ لە کوڵمی دولبەرم
نەشئەیی سەد مەستیی کەوسەر ئەڕێژێتە سەرم

ساقیا! کەیفم ھەیە ئیمڕۆ مەیی نابم بەرێ
ھەر لە بادەی ئەرخەوانی و لەعلی خۆشابم بەرێ

یا لە سوورایی شەفەق، یا خۆ لە مەھتابم بەرێ
پیری مەیخانەم شەرابی پوخت و نایابم بەرێ

لەو شەرابە کۆنە بێ ئیجاد و میراتی جەمە
ھەر دڵۆپێکی شیفای سەد بێ زمان ئەبکەمە

ساقیا! ژینی جیھان لای من ھەموو دەردیسەرە
تێکە بۆم جامێکی تر پڕ لەو ئاگر و پشکۆی تەڕە

فێنکی بەخشی دڵ و جانە زوڵاڵی کەوسەرە
ھەر قومێکی تاج بەخشی سەد ئەمیر و قەیسەرە

چەشنێ سەر خۆشم بکا بابە بە ناڵەی مەستەوە
مەحشەرێ پەیدا بکەم ئازادی بێنمە دەستەوە