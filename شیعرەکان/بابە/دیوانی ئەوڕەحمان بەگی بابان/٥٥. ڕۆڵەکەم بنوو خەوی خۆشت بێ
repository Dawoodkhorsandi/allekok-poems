شاعیر: بابە
کتێب: دیوانی ئەوڕەحمان بەگی بابان
سەرناو: ڕۆڵەکەم بنوو خەوی خۆشت بێ
لەبارەی شیعر: ھۆنراوە لە سەر زمانی ژنێ لە عەشیرەتی جاف کە کوڕەکەی لە بێشکەدا ئەنوێنێ

ڕۆڵەکەم بنوو، خەوی خۆشت بێ
شیری حەڵاڵم، شیفا و نۆشت بێ

پەڕی جوبرەئیل، بە ڕووپۆشت بێ
بۆ بەرزی وەتەن بیر و ھۆشت بێ

ڕۆڵەکەم بنوو ھیوام بە تۆیە
سەرۆکی ھۆزم دوو لاو دووھۆیە

دوژمن دوو نەوعە بێگانە و خۆیە
لە نیشتمانا، ھەر باوکەڕۆیە

ھۆزم نەزانە و ھەژارە و نەفام
ڕۆڵەی شیرینم! بگەرە فریام

ڕۆڵەکەم بنوو بە لای لایەوە
بە لاوانەوەی دەنگی دایەوە

کاتێ گەورە بووی ھاتیە کایەوە
بنوارە وەتەن، لە گشت لایەوە

خوێنمژ و عەدوو کەوتوونە وڵات
بگرە و بەردەیە بۆ فەقیر وڵات

ڕۆلەکەم! بنوو وەتەن وێرانە
میللەت بێکەسە مات و حەیرانە

دوژمنی وەتەن ھەر لە خۆمانە
ئەمەت لە بیر بێ ڕۆژ و زەمانە

وەختێ گەورە بووی دەستت دایە چەک
جیای نەکەیتەوە شێخ و ئاغا و بەگ

ڕۆڵەکەم بنوو کاتێ بووی بە لاو
ئەحواڵی وەتەن بێنەرە بەر چاو

قەومت ڕزگار کە لە زنجیر و داو
تۆڵە بسێنە یەک و سەد تەواو

ئەمجا وەک بابە ڕوو دەرە دوژمن
فەرقی قەد نەکەی بچووک و مەزن