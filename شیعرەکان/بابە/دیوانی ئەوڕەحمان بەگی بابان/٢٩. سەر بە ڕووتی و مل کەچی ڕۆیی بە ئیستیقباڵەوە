شاعیر: بابە
کتێب: دیوانی ئەوڕەحمان بەگی بابان
سەرناو: سەر بە ڕووتی و مل کەچی ڕۆیی بە ئیستیقباڵەوە
لەبارەی شیعر: بۆ شێخ محەممەدی خاڵ - ١٩٥٦

سەر بە ڕووتی و مل کەچی ڕۆیی بە ئیستیقباڵەوە
چوو بە پیر نامەی جەنابی فەیلەسووفی خاڵەوە

موژدەبەخشی سیححەتی خۆی و مناڵ و ماڵەوە
ھەر بژین ڕەببی بە خۆشی و سیححەت و ئیقباڵەوە

خانەوادەی بەرز و گەورەی دانیش و عیلم و ھونەر
مایەیی ناز و نیازی میللەتی کورد سەر بە سەر

دڵ تەنوورێ بوو لە دووریت، پڕ گڕ و گەرم و بە تاو
ڕەشحەیی خامەت بە جارێ تاڤگەیێکی خستە ناو

ئێستە باغ و گوڵشەنێکە پڕ لە نەشئە و پڕ لە ئاو
وەک خەلیل ئاساری خامەت موعجیزەی ھێنایە ناو

فیقھ و زانایی و تەریقەت عیلمی غەیبی پێوەیە
گەورەیی و کەشف و کەرامەت ئیرسی خاسی ئێوەیە

کەس نەڵێ ئەم قەومە ڕێی دوورە لە پێ کەوت و ھەژی
دڵڕەق و سەنگین و سەلبە وێنەی کێو و کەژی

ھەیکەلی تاریخییە سەد عەسر و سەد دەوری مژی
ڕەھبەر و زانای وەکوو تۆی بێ بە بەرزی ھەر ئەژی

میللەت و گەل پێشەوای دڵسۆز و ڕووناکی ھەیە
بابە ئیتر کورد و کوردستان لە چی باکی ھەیە؟