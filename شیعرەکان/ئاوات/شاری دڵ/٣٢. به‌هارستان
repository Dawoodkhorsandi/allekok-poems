شاعیر: ئاوات
کتێب: شاری دڵ
سەرناو: به‌هارستان
لەبارەی شیعر: (قاقڵاوا، ١٣٤٢ ی هه‌تاوی) - لاپەڕە ٨٧ و ٨٨ ی چاپی جه‌عفه‌ر و ٣١ و ٣٢ ی چاپی ئەنیسی

ئه‌وڕۆ به‌هاره‌، سه‌یری چه‌مه‌ن خۆشه‌ خوار و ژوور
ڕازاوه‌ باغ به‌ سه‌رو و چنار و گوڵ و چنوور

گیا سه‌وز و جۆگه‌ سه‌وز و گه‌ڵا سه‌وز و بێشه‌ سه‌وز
دار سوور و لاله‌ سوور و چه‌مه‌ن سوور و خونچه‌ سوور

به‌م سه‌وز و سووره‌ بوو دڵی عاشق که‌ هه‌ڵکزا
پشکۆی له‌ دڵ خراوه‌، ده‌سووتێ وه‌کوو ته‌نوور

ناڵینی به‌ربه‌یانی که‌و و کۆتری ‎شاخ و داخ
ده‌نگی ژیانه‌، گیانه‌، به‌دڵدا ده‌کا عوبوور

شمشاڵه‌، تاره‌، پیانووه‌ گه‌ر بیانوو ناگری
ساقی! که‌ره‌م که‌ پیاڵه‌، مه‌ترسه‌، 'هوالغفور'

هاتوونه‌وه‌ به‌ جه‌م کوڕ و کیژانی دڵڕفێن
هه‌رکه‌س که‌ بێ گوڵ و دڵه‌، لاچێ، بچێته‌ ژوور

زاوایه‌ ئێسته‌ بولبول و گوڵخونچه‌ بووکییه
خاوه‌ن سلووکه، که‌وتووه‌ له‌ولا قونه‌و تلوور

کوێستانه‌، پڕ له‌ ڕاز ونیاز و زمانی حاڵ
جێگه‌ و هیوای حوزووری دڵه، بۆته‌ کێوی توور

له‌م کاته‌، هه‌رکه‌سێ به‌ خه‌یاڵ و به‌ بیری ژین
هه‌ر بولبوله‌ له‌ گوڵ به‌ کوڵه‌، ماوه‌ بێ مشوور

هه‌ر چاوه‌ڕێیه‌ به‌ڵکه‌ ده‌می خونچه‌ پێکه‌نێ
هه‌ڵنیشتووه‌ له‌ باغ و ده‌کا زیکری 'یا صبور'

'ئاوات'ی داخۆ که‌نگێ به‌جێ دێ له‌ گوڵشه‌نا
ئه‌و شێت و پێتی دڵ به‌کوڵی مه‌ست و بێ شعوور!