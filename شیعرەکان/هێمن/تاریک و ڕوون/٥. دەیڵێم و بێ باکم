شاعیر: هێمن
کتێب: تاریک و ڕوون
سەرناو: دەیڵێم و بێ باکم

هەچێکی بێتە سەر زارم
ئەمن دەیڵێم و بێ باکم
ئەگەرچی بێکەس و زارم
ئەمن دەیڵێم و بێ باکم

ئەوی ئاغا بێ بێکارە
جەبوون و قەڵس و لاسارە
دزی و ڕێگرتنی کارە
ئەمن دەیڵێم و بێ باکم

گەلێ بێ فیکر و ئیدراکن
گەلێ بێ خێر و ناپاکن
توخواکەی کامەیان چاکن
ئەمن دەیڵێم و بێ باکم

ئەوەندە گێژ و بێ هۆشن
حەیا و نامووسێ دەفرۆشن
لەبۆ ئازادی ناکۆشن
ئەمن دەیڵێم و بێ باکم

خودای ئاغاوەتان قەندە
لەبۆ قەندن هەموو بەندە
بەحاڵی وان دەکەن خەندە
ئەمن دەیڵێم و بێ باکم

نییانە بیری سەربەستی
دەکەن فەخرێ بەژێردەستی
دەڕۆن هەروا بەرەو پەستی
ئەمن دەیڵێم و بێ باکم

لە تاڵان و بڕۆ ئازان
لە ڕێگرتن هەموو وریان
درۆ ناکەم بپرسە وان
ئەمن دەیڵێم و بێ باکم

ئەوانەی ئێستە سەردارن
جەفاجۆن و ستەمکارن
غوڵامی پووڵ و دینارن
ئەمن دەیڵێم و بێ باکم

بە شەو تا ڕۆژ دەکەن تەگبیر
چ مڵکێکی بکەن داگیر
چ داماوێک بکەن یەخسیر
ئەمن دەیڵێم و بێ باکم

لەبەر زوڵم و جەفای وانە
وەتەن یەکبارە وێرانە
هەزار خۆزگەم بەبێگانە
ئەمن دەیڵێم و بێ باکم

لە شەرم و شوورەیی مردم
بەخۆم من چۆن بڵێم کوردم
کە ئاغا ئابڕووی بردم
ئەمن دەیڵێم و بێ باکم

منم لاوێکی بێ پەروا
لە کەس باکم نییە بەخوا
ئەگەر ئاغا لە حەبسم کا
ئەمن دەیڵێم و بێ باکم