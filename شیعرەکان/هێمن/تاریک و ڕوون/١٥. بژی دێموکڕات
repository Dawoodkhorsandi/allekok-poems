شاعیر: هێمن
کتێب: تاریک و ڕوون
سەرناو: بژی دێموکڕات
لەبارەی شیعر: مەهاباد - ڕەشەمەی ١٣٢٤

مزگێنیم دەیە دەگەی بە ئاوات
کوردە لە سایەی حیزبی دێموکڕات
حیزبی دێموکڕات تۆ دەدا نەجات
پیادەی ئەو شاهی دوژمن دەکا مات
بژی دێموکڕات بژی دێموکڕات

کوردەگیان! ئەوڕۆ چاو و دڵت ڕوون
لاوانی وڵات پاک ئامادە بوون
تەمای وەیانە ڕاپەڕن، ببزوون
لێوی دوژمنی هەرزەگۆ بدروون
بژی دێموکڕات بژی دێموکڕات

پێکیان هێناوە لەشکرێکی چاک
لە لاوی ئازا و بەکار و چالاک
هومێدم وایە لاوانی خوێن پاک
بەخوێنی خۆیان بپارێزن خاک
بژی دێموکڕات بژی دێموکڕات

هەموو بەجەرگ و ئازا و دلێرن
هەموو بێ باک و دڵپاک و مێرن
لەناو سەنگەردا لە وێنەی شێرن
نەتەوی بێ شک پێیان ناوێرن
بژی دێموکڕات بژی دێموکڕات

پێشمەرگەی کوردی لە مەیدانی جەنگ
بەرگەی ناگرێ نە شێر نە پڵەنگ
دوژمنی ئێمە تازە بکا دەنگ
سینگی دەسمن بە گوللەی تفەنگ
بژی دێموکڕات بژی دێموکڕات

ڕۆژی بەرگری و شەڕ و تەنگانە
پاڵەوانێکە هەر یەک لەوانە
بەکوێری چاوی پیسی بێگانە
ئەوڕۆکە ڕۆژی جێژنی کوردانە
بژی دێموکڕات بژی دێموکڕات