شاعیر: هێمن
کتێب: تاریک و ڕوون
سەرناو: ترۆپکی ڕزگاری
لەبارەی شیعر: ١٩٧١

ڕێبوارێکم ئازا و بەزیبک و زاکوون

دەبڕم چۆڵ و چیا و پێدەشت و بێروون

بەرهەڵستم دەکەم هەپروون بەهەپروون

دەڕۆم بەرەو ئاسۆ، بەرەو ئاسۆی ڕوون
دەڕۆم دەڕۆم تا ترۆپکی ڕزگاربوون

کەند و کۆسپ هەنگاوم پێ ناکا شل

بێتە سەر ڕێم هەزاران گابەردی زل

بەهێزی شان و باهۆ پێی دەدەم تل

دەڕۆم بەرەو ئاسۆ، بەرەو ئاسۆی ڕوون
دەڕۆم دەڕۆم تا ترۆپکی ڕزگاربوون

پێم گرتەوە، دەرچووم لە دارەدارە

ڕێم گرتەوە ڕێگای «قازی» و «ئاوارە»

نامترسێنی گوللە، پەتک، سێدارە

دەڕۆم بەرەو ئاسۆ، بەرەو ئاسۆی ڕوون
دەڕۆم دەڕۆم تا ترۆپکی ڕزگاربوون

بەو خوێنانەی لەو ڕێبازە ڕژاوە

گوڵی ئاڵی سەربەستی کورد ڕواوە

منیش بەدڵی پڕ لە هیوا و بڕواوە

دەڕۆم بەرەو ئاسۆ، بەرەو ئاسۆی ڕوون
دەڕۆم دەڕۆم تا ترۆپکی ڕزگاربوون

ڕۆڵەی کوردم فێری هەوراز و لێژم

تا زۆر بڕۆم زیاتر ئارەق بڕێژم

کورتتر دەبێ ڕێگای دوور و درێژم

دەڕۆم بەرەو ئاسۆ، بەرەو ئاسۆی ڕوون
دەڕۆم دەڕۆم تا ترۆپکی ڕزگاربوون

ناڕەومەوە لە داوەڵ و تارمایی

زۆرم دیوە بوولێڵ و تاریکایی

دێنم بەو شەوگارە ڕەشە دوایی

دەڕۆم بەرەو ئاسۆ، بەرەو ئاسۆی ڕوون
دەڕۆم دەڕۆم تا ترۆپکی ڕزگاربوون

من پەروەردەی بن سێبەری ئەشکەوتم

گەلێک جاران لە چاڵاوی ڕەش کەوتم

هاتمە دەرێ، هەدام نەدا، نەسرەوتم

دەڕۆم بەرەو ئاسۆ، بەرەو ئاسۆی ڕوون
دەڕۆم دەڕۆم تا ترۆپکی ڕزگاربوون