شاعیر: قانع
کتێب: باخچەی کوردستان
سەرناو: هەتیو لە ڕۆژی جەژنا

جەژن، ڕۆژێکە ڕۆژی شادییە
ڕۆژی سەیران و دڵ ئازادییە

ڕۆژی نیشات و کەیف و دەماخە
ڕۆژی سەیران و سەیرانی باخە

گشت کەس بە دڵخۆش لەناو مناڵی
هەموو بە مەرام حاڵ و ئەحواڵی

هەموو لیباسی تازە لە بەردا
هەموو مێزەری شیرین لە سەردا

ئەم بۆ ماڵی ئەو، ئەو بۆ ماڵی ئەم
ئەسووڕێنەوە بەبێ دەرد و خەم

دەم بە پێکەنین، دڵ پڕ لە سروور
لیباسی بەریان زەرد و سەوز و سوور

ئەمما بۆ هەتیو، ڕۆژی زارییە
ڕۆژی گریان و بێ قەرارییە

نە دایک سەر و جلی ئەشۆرێ
نە باوکی هەیە، بەرگی بگۆڕێ

نە پارەی هەیە، بیبا بۆ سەیران
هەر وەکوو باقی دەستەی هاوسەران

بەبێ خەمخۆر و بێ پشت و پەنا
بێ پێکەنین و بێ هەرا و زەنا

سەر کز و پەشێو، لەبن دیواران
عاجز و مەلوول، وەک ئازێتباران

دڵسۆزی نییە دەس خاتە شانی
خەرجی ئەو ڕۆژە کاتە گیرفانی