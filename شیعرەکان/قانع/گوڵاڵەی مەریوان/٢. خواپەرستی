شاعیر: قانع
کتێب: گوڵاڵەی مەریوان
سەرناو: خواپەرستی

وەرە، باوەڕ بکە، کوردە! خوایە خالقی دانا
بە تەنیا لەفزی کاف و نوون جەمیعی ماسیوای دانا

ئەوەندە ڕەحمەتی زۆرە، گوناحی وەحشی مەحوو کرد
ئەوەندە خاوەنی قەهرە کە دینی سەند لە بەرسیسا

لە سفرەی نیعمەتی تێرن، تویوور و جننی و ئینسان
لە خەتتی ئەمری دەرناچن، سەما و هەور و خاک و با

نموونەی شیددەتی قەهری خوایە ئاگری دۆزەخ
نیشانەی لوتفی یەزدانە، بەهەشت و کەوسەری ئەعلا

کە مەیلی بێ بە بتتاشێ ئەدا کوڕ میسلی ئیبراهیم
وە یا کوڕ نووح بە بێ دینی ئەخاتە غەرقی نجَّیْنا

لە بیم و دەهشەتی خوایە کە ئاو ساتێ سکووت ناکا
بە بێ ئەستوون هەڵی داوە لە سەرمان گونبەدی خەزرا

وە یا تۆ عاقڵی و لازم بە وەعز و تەربیەت ناکەی
بە ئەقڵی خۆت تەماشا کە لە سونعی ڕەببی بێ هەمتا

ئەگەر خۆت دڵڕەقی و باوەڕ بە شیعری قانعی ناکەی
لەبەر تەسکینی قەلبی خۆت، بڕۆ پرس کە لە لای مەللا