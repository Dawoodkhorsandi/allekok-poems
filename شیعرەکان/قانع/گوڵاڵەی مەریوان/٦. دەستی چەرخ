شاعیر: قانع
کتێب: گوڵاڵەی مەریوان
سەرناو: دەستی چەرخ

جانا گلە مەکە، ئەسڵا لە چەرخی بەد مەجاز
چەن عاقڵانی زەمانی، هێنایە گیر و گاز

قانوونی چەرخ و ڕەسمی زەمانە وەها بوو
جاهیل بە کام و شادۆ، ئەدیبان بە ئاه و ڕاز

مەسنەد بە دەستی حەققە، هەموو ئیشێ هەر بەوە
بیکا بە شێتی کێوی وەیان ژیرێ وەک ئەیاز

فەرهادی نابەکام ئەنێرێتە بێستوون
خەسرەو لە مڵک و ماڵ، ئەپۆشێ کەوای ناز

چەن ئاڵوگۆری کرد، بە سلێمان و ئەهریمەن
تەرویج ئەدا بە شەمع و بە پەروانە سۆز و ساز

قابل نییە هەرگیز بە هونەر نانێ دەس کەوێ
ناکا لە دەشتی جەهل فەتاوای چڵی پیاز

قانع مەتاعی ماڵی کە هەموو شیعر و نوکتەتیە
مەر قوڕ بپێوێ کاکە، لە بریتی دەماخ و ناز