شاعیر: هێدی
کتێب: کاروانی خەیاڵ
سەرناو: مەلا
لەبارەی شیعر: ١ی مارس ١٩٦١ز - شێخاڵی، خاکەلێوەی ١٣٤٠ی هەتاوی - کاروانی خەیاڵ، چاپی دووهەم: هەولێر، ساڵی ١٩٩٧ زاینی، لاپەڕەی ١٩٨

بەهارەو سورەگوڵ دایان گەمارۆ
هەڵاڵەو نەستەڕەن شین بون لە ئاسۆ

وەکو دەشتی خوتەن خەمڵیوە سەحرا
لەبەر نازی شەقایق عەتری شەوبۆ

سەفای ئەو کاتە گەرچی ئاشکرایە
بەڵام تامی نی‌یە بۆمن بەبێ تۆ

شەوی دیکە مەلایەک هاتە ئێرە
کە قوربان حەزدەکەم من بێمە لای تۆ

لە جێگای خۆم بەراتم سەد تەغارە
فەقێشم هەربوە تا هەشت و تانۆ

هەمو ساڵێش لە گوندی داویانمێ
مەڕو مانگاو بزن بۆ ماست و بۆ دۆ

بە ئاغای گوت مەبەستی خۆی کەم و زۆر
ئەویش گوێ‌ی دایە ئارام و لەسەر خۆ

لە پاشان پێ‌ی گوت ئاغا وا دیارە
کە ڕۆیین بۆ مەلایان بۆتە ئاهۆ

کە نیتە ناتەواوی‌و نا گوزیری
ئەدی بۆچی دەڕۆی ئاخر مەلا بۆ

تەواوی ژینی تۆ هەر هاتو چۆیە
لە هەردوک لاوە بۆیە ڕایەڵ و پۆ

نەما جێ‌یەک کەتۆ سەدجار نەچوبی
گەورک و مەنگوڕو پیران و ئاکۆ

هەقی نوێژێ لە ڕوتی وا ئەسێنی
کە ئاگری پێوە نێ‌ی لێ‌ی نایە بۆ سۆ

بەراتی چاک و قەدرو حورمەتی زۆر
بڕۆ شوکرێ بکە دانیشە بیخۆ

مەلا ڕۆیشت و بریا هەر نەبایەن
مەلای واو شاعیری وەک من چەقەسرۆ