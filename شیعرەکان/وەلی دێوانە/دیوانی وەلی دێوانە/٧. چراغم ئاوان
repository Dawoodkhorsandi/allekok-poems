شاعیر: وەلی دێوانە
کتێب: دیوانی وەلی دێوانە
سەرناو: چراغم ئاوان
لەبارەی شیعر: هێنانە سەر ڕێنووسی هۆرامی: ئاکۆ مارانی

چراغم ئاوان، چراغم ئاوان
سەرزەمین وە زەوق دین تۊ ئاوان

باڵات سەنگەرچەی نەوتووڵ ساوان
ساوای گوڵستان (جەننەتو ئەلماوان

گېسووت بەڕەزای پەخش پای کاوان
زوڵفت ئەگریجەی باڵ (بەت) ئاوان

یا چوون چنووران نە سەر کڵاوان
چابووکی وازان نە دەور چاوان

دیدەت چوون دیدەی ئاهووی بەر تاوان
گۊنات گوڵ غونچە جە نۊ شکاوان

لیمۊت گوڵ وەدەم هېمای نەیاوان
نمناکەن وە عەتر شەوبۊی شەتاوان

خاڵ نوختە سۊسەن پای خورەتاوان
من جەو خاڵە دەرد مەجنوون پېم یاوان

نەمام نەوخېز نازدار باوان
تۊنی شای سۊسەن نە سەر سەراوان

هیچ کەس نزاکەت نازت نەتاوان
هەر یەک من نەبۊ شای چەم سیاوان

من وېڵم پەی تۊ سوب تا خۆرئاوان
کاوان، کڵاوان، گشت وە من ئاوان

جەوساوە وە نېش نیگای تۊ کاوان
شەوان حەرامەن جە دیدەم خاوان

شەو تا ڕۊ چەنی بەخت وېم داوان
جام هانە سەر فەرق قوللـەی کڵاوان

فدای دیدەت بام شای چەم سیاوان
ڕەحمێ کەر وەحاڵ بەندەی بۍ تاوان