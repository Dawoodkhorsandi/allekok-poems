شاعیر: وەلی دێوانە
کتێب: دیوانی وەلی دێوانە
سەرناو: وە خاڵ تۊوەن
لەبارەی شیعر: هێنانە سەر ڕێنووسی هۆرامی: ئاکۆ مارانی

وە خاڵ تۊوەن، وە خاڵ تۊوەن
نوور لقای حەق وە خاڵ تۊوەن

شۊڵەی شەم وە شەوق جەماڵ تۊوەن
دەردینان وە داخ کەماڵ تۊوەن

لەیلۍ کەنیزەک شیرین بەندەتەن
سەد «زڵېخا»ی (میسر) وە زەڕ سەندەتەن

«هومەیلا»ی زەریف بەڵقیسای باڵدار
گوڵشای گوڵ‌ئەندام «عوزرا»ی گوڵ‌عوزار

یەکایەک حەیران بەژن باڵاتەن
باڵای نەونەمام سەوڵ ئاڵاتەن

دڵ ئارام دڵ سەمەن بۊی پەری
«مەنیژە»ی بیژەن، زوهرە و موشتەری

خەرامان حەیران حوسن زېباتەن
بانوان تەمام گشت جان فیداتەن

حووران جەننەت فریشتان فەرش
سەناخوانتەن جە زەمین تا عەرش

گوڵ جە گوڵستان وە داخ تۊوەن
داخداران وە داخ دەماخ تۊوەن

هەر چەند پەروانان هەن جە سەحرا و کۊ
گشت ماتەن جە شەوق شەم دەستوور تۊ

من چوون پەروانان هەر جان فیدای تۊم
حەیران جەمین بەزم ئارای تۊم

وە سەرگەردت بام شای سپی شەمان
سەرگەردان تۊم دوور جە هامدەمان

بەشق خاڵ وېت خاتر شادم کەر
یا ڕوخسەت یا مەرگ یا ئازادم کەر

ئیسە بۊ چەنیم لادێ سازابە
جەی گشت عەزابە گەردن ئازابە