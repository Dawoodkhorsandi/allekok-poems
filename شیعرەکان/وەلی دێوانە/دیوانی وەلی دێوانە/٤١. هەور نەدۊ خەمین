شاعیر: وەلی دێوانە
کتێب: دیوانی وەلی دێوانە
سەرناو: هەور نەدۊ خەمین
لەبارەی شیعر: هێنانە سەر ڕێنووسی هۆرامی: ئاکۆ مارانی

هەور نەدۊ خەمین، هەور نەدۊ خەمین
تۊ خەم پۊشەنی من خاتر خەمین

بۊ تا هەر دوومان دەردین ماتەمین
وېڵ وېڵ بگېڵین سەراسەر زەمین

تۊ جە «سەما» سەیل، من جە «زەمین» ئاه
هەر دوو بکەریم ڕووی گەردوون سېیاه

تۊ سەیل سرشک دیدەت وە زاری
ڕېژان کەر چوون تاو سەیل وەهاری

من جە زەمین ئاه ناڵەی نەبەردم
بخېزۊ جە دڵ هەناسەی سەردم

تا بۊ وە تۊفان تۊف ڕەستاخېز
سېیاماڵ نە برج لېڵاخ بۊ گورېز

خېڵخانان جە دوود ئاه ئیەو تۊ
بیان وە دامەن گەرمەسېر جە نۊ

تا کە کۊچ خېڵ جاف مورادی
پەیدا بان چەنی قبلەم وە شادی

ئەو دەی گەرمەسېر هەم بەیۊ وە فەڕ
فەڕ گېرۊ جە زەوق تەتاران «بەڕ»

هەور نۊ بەی‌تەور بسازیم وە یەک
من جە ڕووی زەمین، تۊ نە ڕووی فەڵەک

هەر دوومان وە جەخت بگەڕیێم وە تاو
تۊف «زەمهەریر» پەیداکەیم جە ناو

بەی تەور تۊفانی باوەریم وە هەم
تا خېڵان نە برج لېڵاخ کەران ڕەم

کۊچکەردە ماڵان بیان وە لامان
دامان بۊ وە زەوق نەوتووڵ نەمامان

شاد بۊ وەی زامن شای شەم جەمینم
گوشادی خاتر خار خەمینم

تا منیش وە دین دیدەی ئەو شادبام
نە جەور گەردوون خاتر ئازاد بام