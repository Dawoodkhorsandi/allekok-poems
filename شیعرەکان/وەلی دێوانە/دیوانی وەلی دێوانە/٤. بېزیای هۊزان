شاعیر: وەلی دێوانە
کتێب: دیوانی وەلی دێوانە
سەرناو: بېزیای هۊزان
لەبارەی شیعر: هێنانە سەر ڕێنووسی هۆرامی: ئاکۆ مارانی

بېزیای هۊزان، بېزیای هۊزان
ها بیم وە مەجنوون بېزیای هۊزان

ئەگەر وە ئەو زام بېیان دڵسۊزان
مەگەر نە هەردەی (نەجد)م بدۊزان

ئەر یاران یەکێ ئەو یادم ئاران
یا هەم جە هەردان یا جە کۊساران

هەر جایێ مەقام ماوای مەجنوون بۊ
مەنزڵگەی مەجنوون مات مەحزوون بۊ

ئەو مەنزڵ مەقام ئەو مەسکەن جامەن
ئەو ماوا و مەکان یۊرت ماوامەن

جە هەر جایێ خاک زەمین پڕ نەم بۊ
جە هەر کۊ کۊمەی وەحشیان جەم بۊ

ئەو جا جای سەیلان گریان منەن
ئەو کۊمە کۊمەی دیوان منەن

هەر سەنگێ جێگەو دەس یارم بۊ
یاران هەر کەس یار غەمگوسارم بۊ

ئامانت هەواڵ من بپەرسان جێش
مەر ئەو بواچۊ حاڵ وېڵیم پێش

ئەر بەی نشانان نشانم نەبۊ
ئاڤاری جە یوورت وېرانم نەبۊ

تاقی بزانان بۍ شەرت و شوونم
بۍ سەودا جە فکر سەودای مەجنوونم