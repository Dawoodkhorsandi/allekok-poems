شاعیر: وەلی دێوانە
کتێب: دیوانی وەلی دێوانە
سەرناو: تەیران تیژباڵ
لەبارەی شیعر: هێنانە سەر ڕێنووسی هۆرامی: ئاکۆ مارانی

تەیران تێژباڵ، تەیران تیژباڵ
قازان قوڵەنگان تەیران تیژباڵ

خۆزگە پێتان بۊ جەی ماواو مەحاڵ
مەشدێ وە لېڵاخ بەند سەر ساراڵ

مەگېڵان کاوکاو بەند لېڵاخان
یوورت چەراگای بوڵەند دەماخان

مەوینان وە چەم سیاماڵ خېڵ
مشکین کڵافان کۊی کەتوون وە پېڵ

پۊل پەری ڕەم تایفەی جافان
نازک نازداران عەنبەربۊ نافان

تەمام نازاران واشتەد کەژ وەدۊش
دیدە مودبران بەرگ داراپۊش

یەک یەک خاڵ خاسان خېڵ مرادی
جە ئېڵاخ چەنی قیبلەم وە شادی

مەگېڵان وە فەرق سیاماڵان دا
مەدیان وە خېڵ سۊسەن خاڵان دا

درېغ منیچ تەیر هەوایی بیام
چەنیشان بەو زێد تا ڕاهی بیام

چېگە تا ئەو زێد بنیشتام وە باڵ
شاد بیام بەو زێد بەو ماوا و مەحاڵ

تا قیبلەم چەنی پۊل ڕەوېڵان
بدیام وە سەردەم تەتار خېڵان