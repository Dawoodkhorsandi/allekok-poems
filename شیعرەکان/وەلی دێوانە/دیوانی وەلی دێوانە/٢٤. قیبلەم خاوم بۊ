شاعیر: وەلی دێوانە
کتێب: دیوانی وەلی دێوانە
سەرناو: قیبلەم خاوم بۊ
لەبارەی شیعر: هێنانە سەر ڕێنووسی هۆرامی: ئاکۆ مارانی

قیبلەم خاوم بۊ، قیبلەم خاوم بۊ
ئەگەر وە بۍ تۊ یەک دەم خاوم بۊ

ڕۊ جەفا و مەینەت شەو ئاراومم بۊ
وە چنگ گیانکېش گلاراوم بۊ

غەیر جە دین تۊ ئەر پەژارەم بۊ
پەژارەی پڕ خەوف ڕای قەنارەم بۊ

ئەر لادێ فکرت بەر کەرۊ نە دڵ
جەرگم لەت لەت بۊ بە مەودای قاتڵ

ئەگەر سیوای تۊ کەسێوەم فەرد بۊ
سەر تا پام پەشتان ئالوودەی دەرد بۊ

ئەر لەحزەی نامت فەرامۊشم بۊ
یا سۊز سەودای تۊ خامۊشم بۊ

زووانم پارەی تېغ ئەڵماس بۊ
دەروونم لەت لەت گشت وە پڵاس بۊ

دیدەم وە دیدەی مەست سێوەنگت
ئەگەر یەک نەفەس نەشنەوون دەنگت

مورغ ئەڕواحم جە تەن بېزارەن
دنیا نە دیدەم زوڵمات و تارەن