شاعیر: وەلی دێوانە
کتێب: دیوانی وەلی دێوانە
سەرناو: نەداروون تانە
لەبارەی شیعر: هێنانە سەر ڕێنووسی هۆرامی: ئاکۆ مارانی

نەداروون تانە، نەداروون تانە
نەداروون تاقەت توانای تانە

وېنەی مەجنوون وېڵ دەیری دېوانە
مەشم وە چۊڵ و تەرک مەکەم یانە

بەرگ تەن جە وەڵگ درەختان چۊڵ
پەی وېم مەوازوون مەگېروون نە کۊڵ

تەنیا یەک سەنگێ مەنیوون وە باڵین
تەک مەدۊم پېوە پەرێ شەو ناڵین

خاوم وە ڕاحەت گەشتم وە دڵواز
نە نەزان ڕەفېق، نە ڕەقیب هامڕاز

پەی وېم مە گېڵوون سەروەش نە کاوان
مەر مەلان مەردەن بېدیشان ماوان