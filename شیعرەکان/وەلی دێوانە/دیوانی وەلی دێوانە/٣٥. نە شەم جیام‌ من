شاعیر: وەلی دێوانە
کتێب: دیوانی وەلی دێوانە
سەرناو: نە شەم جیام‌ من
لەبارەی شیعر: هێنانە سەر ڕێنووسی هۆرامی: ئاکۆ مارانی

نە «شەم» جیام‌ من، نە «شەم» جیام‌ من
«پەروانە»ی پەشېو نە «شەم» جیام‌ من

مەجنوون بەدبەخت چارە سیامەن
شەم داخ حەسرەت وە دڵ نیامەن

قەیس‌ ئاسانە خېڵ شای شەم مەندەن
وېڵ دەربەدەر فام پەرکەندەن

تەن تەنیای بېکەس یانە بېدیمەن
گوم نە گېج بەحر نائومېدیمەن

سیاتەر نە سەنگ هەوارانەمەن
عەبداڵ بەڕگېڵ دیارانەمەن

مەنزڵ نە ماوای توون تەوەسمەن
جەفا و بېسوود و ڕەنج وە عەبەسمەن

عازاو مەینەت سەد کۊ بارمەن
پەری دین دۊس ئینتیزارمەن

چەنی وەحشیان ڕۊ هامڕازەمەن
شەو نە شکەنجە گیر و گازەمەن

چەمەڕای ڕای دۊس لېڵاخ نشینمەن
بە ئەسر حەسرەت دیدە نمینەن

هەراسان نە قەوم بېزار جە زێدمەن
دەست نە «شەم» بڕیا دڵ نائومېدمەن

تا وە ڕۊی مەحشەر مات و مەحزوونمەن
سۊز سەودای عەشق «شەم» نە دەروونمەن