شاعیر: حاجی قادری کۆیی
کتێب: مەسنەوی
سەرناو: هەر کوردە لە بەینی کوللی میللەت

هەر کوردە لە بەینی کوللی میللەت
بێ بەهرە لە خوێندن و کیتابەت

بێگانە بە تەرجەمەی زوبانی
ئەسراری کتێبی خەڵقی زانی

یەکسەر عولەما درشت و وردی
نایخوێننەوە دوو حەرفی کوردی

ئوستادی خەتن لە ئەم سیانە
وەک دی لە زوبانی خۆی نەزانە

مومکین نییە دەربچێ لە چەنگی
حەتتا ڕەقەم و خەتی فەرەنگی

ساحیب کوتوب و پەیامە هەر کەس
ئێمە نەبێ بووینە قەومی چەرکەس

کاکە ئەمە موئمینین، نە ڕووسین
بۆچ کفرە زوبانمان بنووسین؟