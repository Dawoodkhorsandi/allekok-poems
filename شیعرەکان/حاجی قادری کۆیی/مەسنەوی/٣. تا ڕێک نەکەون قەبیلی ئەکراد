شاعیر: حاجی قادری کۆیی
کتێب: مەسنەوی
سەرناو: تا ڕێک نەکەون قەبیلی ئەکراد

تا ڕێک نەکەون قەبیلی ئەکراد
هەروا دەبنە خەرابەئاباد

ئەنواعی میلەل لە گەورە تا چووک
خەمڵیوە مەمالیکی وەکوو بووک

یەک بەرگن و یەک زوبان و یەک ڕەنگ
بێ غەیبەت و عەیب و عار و بێدەنگ

دنیا بە تڕان دەخۆن و دەیدەن
هەر چۆنێ مەرامیانە دەیکەن

هەر کوردن ئەگەر چی پاکی مەردن
پاماڵی زەمانە، میسلی گەردن

هەر مانەوە بێنەوا و مەزڵووم
وەک بوومی خەرابەزار، مەشئووم

گەر باعیسی ئەم دەپرسی کامە
شەرتێکە کە بۆ هەموو تەمامە

ئەو شەرتە بە کوللی ئیتتیفاقە
گەر مەرعەش و وانە گەر عێراقە

قەسرێکە یەساغی ئەو نیفاقە
گەر وا نەبێ بابی هەر بە تاقە

سەد شێخ و مەلا و میر و خانی
بۆ لەززەتی عەیش و زیندەگانی

لەو لاوە ئەوان بە حیلەسازی
لەم لاوە ئەمان بە تەقڵەبازی

قوڕیان بە هەموو وڵاتەوە دا
تا موڵک و ڕەعییە پاکی فەوتا

یەکیان ئەمی تۆ دەکەی نەیان کرد
غەمیان نەبوو کورد ئەگەر هەموو مرد