شاعیر: حاجی قادری کۆیی
کتێب: مەسنەوی
سەرناو: خۆ دەزانن سولالەیی ئەکراد

خۆ دەزانن سولالەیی ئەکراد
لێرەوە بگرە تا دەگاتە قوباد

هەموو عالیم، هەموو شێخ و میرن
زیرەک و ژیر و ئەهلی تەدبیرن

وەسەتی پانی پازدە ڕۆژ ڕێیە
پڕ لە ڕەشماڵ و خانە و دێیە

بە درێژی لە قاف کە ڕابوردن
تا بە شیراز و ئیسفەهان کوردن

شەهسەوارن، پیادەیان ئازان
بەردی نیشان و کوڵکی مەیدان

دان و بەخشینان لە لا باوە
خوونی مەیدانیان لە کن ئاوە

بە شەجاعەت هەموو وەکوو ڕۆستەم
بە سەخاوەت هەموو وەکوو حاتەم

لە وەفا سموەئیل و ئیسماعیل
عەهد و پەیمانیان چیای قەندیل

گوردی شانامە پاکیان کوردە
کافی ئەم سافە کافی ئەو وردە

لە شەڕا زۆر دەفعە قەوماوە
ڕۆمییانیان چلۆن جەواب داوە

حاجی دەمرێ لە داخ و هاوارە
کوردی بێچارە دەبنە ئاوارە