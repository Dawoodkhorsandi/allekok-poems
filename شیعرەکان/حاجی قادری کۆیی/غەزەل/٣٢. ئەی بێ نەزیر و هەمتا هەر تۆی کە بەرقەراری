شاعیر: حاجی قادری کۆیی
کتێب: غەزەل
سەرناو: ئەی بێ نەزیر و هەمتا هەر تۆی کە بەرقەراری

ئەی بێ نەزیر و هەمتا هەر تۆی کە بەرقەراری
بێ دار و بێ دیاری، بێدار و پایەداری

بۆ باغی مەردی یاغی سەرمایەکەی خەزانی
بۆ مەزرەعەی فەقیران سەرمایەکەی بەهاری

تۆ پادشا نیشانی بۆ هەر سەوادی ئەعزەم
بێ سەدر و شانشینی، بێ پەردە پەردەداری

خەللاقی بێ فتووری، سوڵتانی بێ قسووری
ڕەززاقی مار و مووری، ئاودێری دێمەکاری

فیرووزە تەختی گەردوون مەسنووعی نەقشی تۆیە
یاقووت و لەعلی ڕۆژە، ئەستێرەکان دەراری

جێ و مەکانی تۆیە بێ جێ و بێ مەکانی
لەیل و نەهاری تۆیە بێ لەیل و بێ نەهاری

هەر ئەمری تۆ مەدارە بۆ کارووباری عالەم
هەرچەندە بێ وەزیر و بێ سەدر و کاروباری

سەحرانەوەردی شەوقت خورشید و ماهی تابان
دوو جارییەن شەو و ڕۆژ بێ مەحمەل و عەماری

مەعلوومە بۆچی حاجی مەدحت دەکا بە کوردی
تا کەس نەڵێ: بە کوردی نەکراوە مەدحی باری