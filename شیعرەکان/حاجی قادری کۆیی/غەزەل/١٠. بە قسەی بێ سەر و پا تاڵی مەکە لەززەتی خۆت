شاعیر: حاجی قادری کۆیی
کتێب: غەزەل
سەرناو: بە قسەی بێ سەر و پا تاڵی مەکە لەززەتی خۆت

بە قسەی بێ سەر و پا تاڵی مەکە لەززەتی خۆت
بێ موبالات مەسووتێنە چرای فیکرەتی خۆت

حاڵە نەقدینەیە، موستەقبەل و مازی پەشمە
بێ ئەمەل سەرفی مەکە سیم و زەڕی فورسەتی خۆت

ئەی سولەیمانی زەمان ئاخیری دەیگێڕییەوە
بە حیکایەت وەکوو خۆت سەڵتەنەت و حیشمەتی خۆت

من بە پەیغام و بە قاسید موتەسەللی نابم
تا کو بانگم نەکەیە بارەگەهی حەزرەتی خۆت

وەرە ئەی دڵ بەسییە، بیدە سەگانی دەری یار
دڵەکەی کوتکوتی من یا جگەری لەتلەتی خۆت

زولفی سەد دەفعە گوتی: خانەخەراب ڕووی مەدەرێ
حەیفە بەربادی مەکە شانی من و شەوکەتی خۆت

بۆچی یارانی وەتەن دڵ دەشکێنن حاجی
{ظاهرا} ناچیەوە تۆ، باسی مەکە غوربەتی خۆت!