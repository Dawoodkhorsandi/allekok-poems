شاعیر: حاجی قادری کۆیی
کتێب: غەزەل
سەرناو: وەها مەشغووڵی تۆیە جیسم و جانم

وەها مەشغووڵی تۆیە جیسم و جانم
بە ڕووحکێشانی خۆم زەحمەت بزانم

ڕەقیب و سەگ چ لازم تا ئەمن هەم
بە ڕۆژێ دەرگەوان، شەو پاسەوانم

میسالی ڕۆنی زەیت و مێوی شانە
وەها مەعلوومە سووتانی نیهانم

پەرێشانی دڵ و جەمعی ڕەقیبە
لە سەودای زولفی تۆ، سوود و زیانم

بڵێن: قادر! دەڵێم: ناوم حەبیبە
بە زیکری ئێوە وا فێرە زوبانم

ئەوی شاعیر نەبێ کوێرە وەجاخی
لە سایەی شێعرەکان بابی کوڕانم

مەڵێن: بێکارە بوو حاجی لە ڕووما
ئەمن پیاوم لە نێو شاری ژنانم