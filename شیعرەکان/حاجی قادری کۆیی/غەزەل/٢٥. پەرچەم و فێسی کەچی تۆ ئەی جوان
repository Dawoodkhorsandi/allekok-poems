شاعیر: حاجی قادری کۆیی
کتێب: غەزەل
سەرناو: پەرچەم و فێسی کەچی تۆ ئەی جوان

پەرچەم و فێسی کەچی تۆ ئەی جوان
تاجی کەیانە و عەلەمی کاویان

من لە غەمت ڕێگەیەکم کەوتە بەر
خوانی بەهەشتە و سەفەری هەفتخوان

بێژەنی چاهی زەقەنی تۆیە دڵ
ڕاهی نەجاتی فەلەک و ڕێسمان

تیری موژەت بۆ دڵی ئەسفەندیار
تیری گەزی ڕۆستەمی مازەندەران

فیرقەتی تۆ لەشکری ئێرانییە
سەبری منیش لەشکری توورانیان

بەسیەتی سا خوێنی سیاوەش نییە
جان و دڵت بردووە هەم دینمان

حاجییە فیردەوسیی کورد، سا ئەتۆش
گوێ وەکوو مەحموود مەدە قەولی بەدان