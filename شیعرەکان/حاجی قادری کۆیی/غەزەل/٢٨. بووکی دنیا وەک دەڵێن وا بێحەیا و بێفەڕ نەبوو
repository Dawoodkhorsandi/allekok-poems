شاعیر: حاجی قادری کۆیی
کتێب: غەزەل
سەرناو: بووکی دنیا وەک دەڵێن وا بێحەیا و بێفەڕ نەبوو

بووکی دنیا وەک دەڵێن وا بێحەیا و بێفەڕ نەبوو
هێندە دامەنهەڵکراو و حیز و ماڵانگەڕ نەبوو

ڕێی نیشانی ئێمە دا ئەو ڕۆژە ئادەم دەرکرا
بۆیەکی ئەم عالەمە بێ شۆڕش و بێ شەڕ نەبوو

سۆفی بەم ڕەنگە کە وا گۆشتی براکانی دەخوا
حیکمەتە ڕیشی وەکوو جاران درێژ و پڕ نەبوو

نیسبەتی ئێمە و ئورووپا قەترە و دەریا نییە
بۆچ ئولولعەزمێک بە عەزمی بیعسەتی پێی تەڕ نەبوو؟؟

کێ گەڕی پێ کردبووی تووشی بەڵای خۆتم بکەی
ئەو دەمە باسی عەزاب و دۆزەخ و کەوسەر نەبوو

ئەی مەهی دوو هەفتە تا شەمس و قەمەر تۆیان نەدی
دانەگیرسان ئەو میسالی ئاگر، ئەمیان گڕ نەبوو

بەم هەموو تەجریدە وا حاجی دڵی خۆشی نەدی
تا لە ئەتوار و قسەی ئەم دەورە کوێر و کەڕ نەبوو