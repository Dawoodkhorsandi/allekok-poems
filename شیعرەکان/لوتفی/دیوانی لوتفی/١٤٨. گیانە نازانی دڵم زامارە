شاعیر: لوتفی
کتێب: دیوانی لوتفی
سەرناو: گیانە نازانی دڵم زامارە
لەبارەی شیعر: بە پەیکانی تیر

گیانە نازانی دڵم زامارە
برینەکەی من لە دووری یارە

پار بوو ئەگەڕام لە دەشت و لە دەر
لە مانگی نیسان ئەوەڵ بەھارە

گەلێ نازداران ھاتبوون بۆ گەشت
ئەگەڕان لەناو گوڵ و گوڵزارە

یەک یەکیان دیار بوو ڕوخساری ئەنواند
بە غەمزەی ئەبرۆ کەوتنە ئیشارە

بە پەیکانی تیر دوو ئەبرۆی ھیلال
دڵ و جەرگ سووتا بووە سەد پارە

وەک ھەیکەل بێ ڕۆح ماوم بە پارە
جێی تیری ئەوە دڵ بریندارە

ئێستا ئەنۆشم شەرابی میحنەت
لوتفی چی ئەکەی چارت ناچارە