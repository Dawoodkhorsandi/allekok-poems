شاعیر: لوتفی
کتێب: دیوانی لوتفی
سەرناو: ئەی برادەر چی بکەم دڵم پڕ بووە لە غەم

ئەی برادەر چی بکەم، دڵم پڕ بووە لە غەم
شادی لە دڵدا نییە، گەر ئەپرسی زۆر و کەم

خەیاڵی فیکری دونیا، دڵ ئەفڕێ لە ھەوا
فیکری ئاخیرەت بەجارێ چۆتە دەرەجەی عەدەم

عەجەب عەقڵ و شعوورت، لەلا نەماوە کاکە
قەت فیکرێ ناکەی ئەتۆ، لە ئەمری خودای ئەعزەم

بەسە تۆ بیرێ بکە! ئەی ڕوو ڕەشی ڕوو سیاھ
چەندی مەغروور و بێ ھۆش، ناترسی لە جەھەنەم

حەیا کە لەو خودایە، بێ ھەمتا و بێ شەریکە
خالیقی ئەرز و ئاسمان، بەھەشت و باغی ئیرەم

تەوبەکە زوو فرسەتە! ئەجەل دائیم حازرە
لە بن گوێی ھەموومان، بە زوولجەلالی قەسەم

لوتفی تۆ دەخاڵەت کە، بە دەرگاھی ئەو کەسە
کە خۆی خَيرُ النَبيیە، ئوممەتی خَيرالأُمَم