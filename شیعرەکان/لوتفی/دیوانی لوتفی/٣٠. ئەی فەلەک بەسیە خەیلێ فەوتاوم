شاعیر: لوتفی
کتێب: دیوانی لوتفی
سەرناو: ئەی فەلەک بەسیە خەیلێ فەوتاوم

ئەی فەلەک بەسیە خەیلێ فەوتاوم
لە ئینسان ناچم ئەوەن شێواوم

لە خەم و چەپۆک دەورانی بەدبەخت
دەروون پڕ لە ئێش زووخ و زووخاوم

دڵم پڕ لە دەرد ھەناسەم سەردە
وەک گوڵی بێ ئاو سیس و ژاکاوم

ھەر وەکوو ھەیکەڵ زەمانەی قەدیم
وجوودی بێ ڕۆح بە پاوە ماوم

ئەم شەو زامانم یەکجار کارییە
غەم لە چوار لاوە دەوری لێ داوم

کەوتوومەتە گێژ بەحری غەمە و تەم
بەدەس دەردەوە گرفتار ماوم

دڵ وەک تەیرێکی ئەسیر و غەریب
لوتفی بێ خەبەر موبتەلای داوم