شاعیر: لوتفی
کتێب: دیوانی لوتفی
سەرناو: دیسان وا جەژنە جەژنی قوربانە
لەبارەی شیعر: بارانی میحنەت

دیسان وا جەژنە جەژنی قوربانە
لای موسڵمانان شادی و سەیرانە

بارانی میحنەت زۆر توند ئەبارێ
بەسەر چیا و چۆڵ خاکی کوردانە

حەجاج لە مینا حەیوان بەختەکەن
کوردیش قوربانی پیر و لاوانە

- - - - - - - - - -
چەن نەوجەوانان خوێنیان ڕژاوە

لە ھەر چوار لاوە وەک قەسابخانە
دیسان سەر لە نوێ فتوا دراوە

ئاسمان لێڵ و تار خوێن ئەبارێنێ
بۆ حاڵی کوردان وا لە گریانە

ڕوو لە کوێ ئەکەی ئاسایش نییە
چیا و دەشت و دەر ئاگر بارانە

گشت پەراگەندە بێ ماڵ و جێ گەن
وەکوو جانەوەر وان لەو کێوانە

گەرچی ئیمرۆکە کورد زۆر زەلیلە
ھەرگیز نافەوتێ مەردی مەیدانە

ڕۆژێ ھەر ئەبێ وەک شێر ڕاپەڕێ
گەورە و بچووکی ئەم کورد زوبانە

لوتفی لەشکری دوژمن شکاوە
تاریکی گوزەشت بەرەو بەیانە