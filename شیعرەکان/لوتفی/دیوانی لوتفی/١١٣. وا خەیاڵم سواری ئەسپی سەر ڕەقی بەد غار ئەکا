شاعیر: لوتفی
کتێب: دیوانی لوتفی
سەرناو: وا خەیاڵم سواری ئەسپی سەر ڕەقی بەد غار ئەکا

وا خەیاڵم سواری ئەسپی سەر ڕەقی بەد غار ئەکا
ڕوو لە شاخ و دەشت و کێو و چۆم و بەرد و دار ئەکا

لافی زل زل لێ ئەدات و ھەر وەکوو ئاغایی ڕووت
ھیچ لە ماڵیدا نییە و داوای سوپا و سالار ئەکا

حاکیمی حوکمە لەسەر تەخت و تاراجی نەگبەتی سەربەخۆ
کە چی ئیدعایی تەخت و قەسری زەڕ نیگار ئەکا

تیغی نەگبەت باڵی پەل داوە فڕێی داوە لە دوور
بێ خەبەر لە حاڵی خۆی داوای سەما و تەیار ئەکا

باری بێ عەقڵی گرانە وا لەژێریا نووچ ئەدا
گەرچی لەو حاڵەیشە ھێشتا ئیدعای سەر بار ئەکا

ڕووت و بێ بەرگ و کراسە، سەر بەتاڵ و پێ پەتی
مەعمەلەی یاقووت و دوڕ و سەنگی گەوھەربار ئەکا

بەسیە لوتفی زەحمەتە بۆت ناگیرێ نەفسی بەدت
سەد ھەزارانی وەکوو تۆ پڕ جەفا ھاوار ئەکا