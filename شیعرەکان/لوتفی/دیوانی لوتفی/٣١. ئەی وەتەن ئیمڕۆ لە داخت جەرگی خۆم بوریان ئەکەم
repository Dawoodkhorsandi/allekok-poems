شاعیر: لوتفی
کتێب: دیوانی لوتفی
سەرناو: ئەی وەتەن ئیمڕۆ لە داخت جەرگی خۆم بوریان ئەکەم
لەبارەی شیعر: دەس گرن گەورە و بچووک

ئەی وەتەن ئیمڕۆ لە داخت جەرگی خۆم بوریان ئەکەم
بۆ کزی و شێواوی تۆیە شیوەن و گریان ئەکەم

ئەی وەتەن سەرگەشتە و وێرانە شار و دێت
من لە داخی دەردی توو وا ڕوو لەسەر کێوان ئەکەم

ئەی وەتەن ئیمرۆ کە مات و کەساس و بێ دەسی
بێتە ڕۆژی خۆی سەر و ماڵم ھەموو قوربان ئەکەم

ئەی وەتەن دەردمانی دەرد و زامی تۆ یەک گرتنە
دەسگرن گەورە و بچووک ھەم بادینی و سۆران ئەکەم

ئەی وەتەن دووچاری داوی دەستی بێگانەی ئەلیم
بۆ نەجاتت حازرم ھەر دەم بە ماڵ و گیان ئەکەم

ئەی وەتەن عالەم ھەموو خۆش بەختە ئیمرۆ تۆ نەبێ
بۆیە ھەر شەو تا سەحەر من ناڵە و فەغان ئەکەم

ئەی وەتەن ھەر ئەمری بێ لوتفی لە خزمەت حازرە
بێ گومان ڕاست و دروستە وەی بەسەرچاوان ئەکەم