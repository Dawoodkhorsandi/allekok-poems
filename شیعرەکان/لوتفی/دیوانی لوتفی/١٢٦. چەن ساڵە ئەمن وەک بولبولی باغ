شاعیر: لوتفی
کتێب: دیوانی لوتفی
سەرناو: چەن ساڵە ئەمن وەک بولبولی باغ

چەن ساڵە ئەمن وەک بولبولی باغ
ئەسیرم لەبەین قەل و بووم و زاغ

گیرۆدەی داوی ئەم چەرخە پیرەم
ھەمیشە دڵم پڕ لە دەرد و داغ

چەن خۆشە تێکەڵ ئەم دونیا نەبی
زوو بڕۆی تیا دەرچی بێ وجاغ

قەت ڕۆژێ نەبوو کەمێ شادومان
یەک لەحزە دڵم لە غەم بێ فەراغ

ڕۆژێ ئەمبینی گێژ و کز و مات
ڕۆژێکیش گەشم بە شەوق و دەماغ

ڕۆژێ جەستەکەم ھەر وەک پۆڵایە
ڕۆژێکیش نەخۆش لە سەر جێ ناساغ

لوتفی بەس بڵێ لە جەوری ڕۆژگار
ھەزار وەک تۆ چوو بێ سەر و سۆراغ