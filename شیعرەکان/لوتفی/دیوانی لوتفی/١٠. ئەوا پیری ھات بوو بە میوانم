شاعیر: لوتفی
کتێب: دیوانی لوتفی
سەرناو: ئەوا پیری ھات بوو بە میوانم

ئەوا پیری ھات بوو بە میوانم
چەن عەیبی ھێنا دای نا لە شانم
بێ ھێزی ئەژنۆ و حوکمی چاوانم

ھەتا کۆتایی ماڵی وێرانم

ڕەزیل و خستەی پەنای دیوارم
لە سەر تا بە پێ گشت دەردەدارم
لە ھیچ جێگەیە نییە قەرارم

لایەق بۆ مردن چاکە نەمامم

تەمەنی لاوی بە خۆش و شادی
بە ھەوا ڕۆی بە دڵ ئازادی
بەکام و بە شەوق زۆر بە گوشادی

ئەوا تەواو بوو عومری جوانم

سا بەچ ڕوو ڕوو کەمە مەیدان
بە ڕوویەکی ڕەش بە کۆڵێ عوسیان
بە خۆم ماڵ کاول سەد جار پەشیمان

چاو شۆڕ و ڕیسوای دەور و جیرانم

ئەوراق حازرە لەبەر دەس حاکم
لە ئیمڕۆ بە دوا بۆ مردن چاکم
ئەوەڵی خاک و ئاخری خاکم

پشتم لە دونیا ڕوو لە قەبرانم

ھیچ چاکەم نەبوو لە داری دونیا
توێشەم ھەڵ نەگرت بۆ ڕۆژی جەزا
ڕوو زەرد و مل کەچ لە مەیدانی خوا

ھەر خۆم بێ چارە و ڕەنج بە خەسرانم

لوتفی تۆ تازە عومرت لەدەس چوو
مەیخەرە یادت زەمانی پێشوو
ئەوەی کە ماوە ھەڵسە زوو بە زوو

بڵێ ئەی خودا دەخیل ئامانم