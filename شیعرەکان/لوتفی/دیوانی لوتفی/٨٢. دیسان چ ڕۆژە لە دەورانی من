شاعیر: لوتفی
کتێب: دیوانی لوتفی
سەرناو: دیسان چ ڕۆژە لە دەورانی من
لەبارەی شیعر: گوڵی مەھجەبین

دیسان چ ڕۆژە لە دەورانی من
ئەشک بە خوڕ دێ لە چاوانی من

دیسان لەبەرچی دڵم پڕ دەردە
ئاھی دەروونم ھەناسەم سەردە

دیسان گیراوە شەش دەری نەردم
دیسان گیرۆدەی ھەزاران دەردم

دیسان چ باسە و چیم لێ قەوماوە
بەندی جەرگی من لەت لەت کراوە

دیسان لە جەورە دڵەی پڕ دەردم
بۆ ئێش و خەفەت بۆ ڕەنگی زەردم

دیسان ھەورەکەی میحنەت بەبای غەم
باری بە سەرما مەینەت و ماتەم

دیسان لێم بۆتە منداڵی شیر خۆر
ورک ئەگری لێم ڕۆژێ بە سەد جۆر

دیسان ئاوارەی دەشت و چیا بم
لە شین و زاری لە واوەیلا بم

دیسان باری غەم کەوتە سەر شانم
کولاوە ڕامی دڵەی بوریانم

دیسان زامەکەی کۆنم ھاتە سۆ
بۆ بەدی بەختم کەوتە ھات و چۆ

دیسان گیرۆدەی عەشقی لەیلا بوو
دووچاری ھەزار دەرد و بەڵا بوو

دیسان ڕووی کردە ھەردە و کۆھەسار
مات و پەشێوە لە دووری دڵدار

دیسان چاوی کەوت بە گوڵی مەھجەبین
کەوتە زایەڵە و ھاوار و ناڵین

ڕووی ڕووناکی یار کە لێی بەدەر کەوت
بڵێسەی ھەڵسا وەک ئاگر و نەوت

بە تیری ئەبرۆی دولبەری خوێن خوار
زامم ھاتە ئێش وەکوو گەستەی مار

بە داوی زولفی شیرینی زەمان
دەست و پێ و عەقڵ گشت لە کۆت دران

لوتفی باڵای یار بۆت بوو بە سەد دەرد
لە گریەی دەروون ھەناسانی سەرد