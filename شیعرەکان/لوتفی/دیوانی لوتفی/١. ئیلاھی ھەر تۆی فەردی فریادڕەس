شاعیر: لوتفی
کتێب: دیوانی لوتفی
سەرناو: ئیلاھی ھەر تۆی فەردی فریادڕەس

ئیلاھی ھەر تۆی فەردی فریادڕەس
ھەر تۆی بۆ بێکەس، پشت و پەنا و پەس

ھەر خۆت شارەزای لە حاڵی ئینسان
لە ئەوەڵ عومری تا ئاخیر نەفەس

خودایە شەکوام بگاتە دەرگات
یەکجار پەشێوم بێ شەوق و ھەوەس

ڕۆژ و شەو پیشەم شین و گریانە
دائیم مەحزوونم وەک تەیری قەفەس

لەو ڕۆژەی بوومە تاکوو ئەم کاتە
ھیچ خۆشیم نەدی غەیرەز دەرد و بەس

دائیم لارە خوار، بێ جێ و سەرگەردان
ناڵەی دەروونم وەک دەنگی جەرەس

ئەڕۆم بەڕێوە ئەژنۆم ئەلەرزێ
جەرگ و ھەناوم بووە بە قەقنەس

خودا بۆ خاتر سی جزمەی قورئان
ئەو عومرەی ماوە نەڕوا بە عەبەس

بە تاعەت بشۆ ژەنگی دڵ لوتفی
ڕۆژ و شەو ڕوو کە بارەگای ئەقدەس