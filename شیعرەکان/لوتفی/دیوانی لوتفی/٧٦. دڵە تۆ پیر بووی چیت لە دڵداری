شاعیر: لوتفی
کتێب: دیوانی لوتفی
سەرناو: دڵە تۆ پیر بووی چیت لە دڵداری
لەبارەی شیعر: نەغمەی وا بەتام

دڵە تۆ پیر بووی چیت لە دڵداری
بۆچ وا بێ شەرم و شعوور و عاری

تەمەنی پیری دڵداری و ئەتۆ
ھەی ماڵ وێرانی بێ کەس ڕەنجەڕۆ

ھەی ماڵوێران بێکەس ڕەنجەڕۆ

بە ھەزاران دەرد لە تۆ ڕووی داوە
جەستەکەت بێ ھێز پشتت چەماوە

دەستت دەلەرزێ چاوت کەم بینە
شەو و ڕۆژ مەینەت لەناو ئەم ژینە

ئەگەرچی خۆتیش کە وا نەماوی
خەیاڵت داوە لە زوڵفی خاوی

بۆ کاتی لاوی دڵ گەڕایەوە
وەکوو کەنێرە و گوڵ گەشایەوە

چونکە ڕوو بە ڕووی یاری نازەنین
وەک گوڵی غونچە دەم بە پێکەنین

بە نوکتە کەوتە گفتوگۆ و کەلام
شەکەر شکاندن نەغمەی وا بە تام

لوتفی ئومێدی وەسڵی بەخشیوە
دڵی تۆ خۆشی وای قەت نەدیوە