شاعیر: لوتفی
کتێب: دیوانی لوتفی
سەرناو: غەم لە بانی غەم دەردم کارییە
لەبارەی شیعر: کزەی دەروون

غەم لە بانی غەم دەردم کارییە
خورد و خواردنم لە بێ عارییە

گیرۆدەی داوی بەڵا و نەگبەتی
تووشی سزا و ئێش دەرد و مەینەتی

سەراپا ئەندام ئەسیری دەردە
گیرۆدەی بەڵا و ھەناسەم سەردە

بە شەو لە شیندام تاکوو بەیانی
کاتێ ھەڵ ئەستم بە دڵ گرانی

لە خەمی خۆم و نەخۆشی و پیری
کزەی دەروون و حوزن و زویری

عەقڵم نەماوە شعوور نازانم
دائیم دڵ شێواو، زۆر پەرێشانم

ئەوەن غەمگین و دەروون پڕ دەردم
ئەوەیە باعیس گریانی سەردم

لە لایێ خەفەت بۆ ژین و مەرگم
لایێ قرچەی دێ ھەناو و جەرگم

لوتفی مەخەوە مەخۆ قوڕ بەسەر
ڕووکە بارەگای شای خيرالبشر