شاعیر: لوتفی
کتێب: دیوانی لوتفی
سەرناو: ئەی دڵ بۆ دائیم پڕ لە خەیاڵی
لەبارەی شیعر: تازە بووکەکەی نازداری خوسرەو

ئەی دڵ بۆ دائیم پڕ لە خەیاڵی
ئەڵێی ئاشەوان ئاشی بەتاڵی

جەوری زەمانە ھەر بۆ تۆ نییە
سەبەبی چییە ھەر تۆ ئەناڵی

***

بۆچ خەیاڵ ناکەی بە ڕۆژ و بە شەو
لات وەکوو ژەھرە چ خواردن چ خەو

شیرینیش نەما فەرھادیش ڕۆیی
تازە بووکەکەی نازداری خوسرەو

***

بۆ چی نازانی ئازار دونیای دوون
جەرگی ھەزاری وەک تۆی کردە خوون

بیری لێ بکەی بەشت ھەر غەمە
چاو بدەرە سووڕ چەرخەکەی گەردوون

***

دونیا بۆ زۆر کەس پشتیوانی کرد
ھەشت نۆ ڕۆژێکە ئەھات و ڕابورد

ئەویش بە میحنەت بە سزا ڕۆیی
لە ماڵەکەی خۆی ھەر کفنی ئەبرد

***

بۆ مەرحەبایی دونیای بێ وەفا
یەک دوو ڕۆژ لەسەر ڕووی ئەرز و سەما

خۆت مەخەرە گێژ قوڕاوی بێ پەی
خۆت ڕوو زەرد مەکە لە مەیدانی خوا

***

ھەرگیز تێک مەچۆ بە بوون و نەبوون
ھەر دووکی ئەڕوا لەسەر دونیای ڕوون

ھیچ نرخی نییە سەروەتی دونیا
ئەگەر ئاڵتوون بێ کێوی بێستوون

***

لوتفی دەردەکەت زوو بکە دەرمان
با لەم دواییە نەبی ماڵ وێران

زۆر خەیاڵ ئەکەی لە ئەتواری خۆت
با شێتیش نەبێ بکەویە کێوان