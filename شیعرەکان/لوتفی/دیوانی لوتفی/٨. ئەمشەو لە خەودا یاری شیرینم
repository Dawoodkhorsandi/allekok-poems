شاعیر: لوتفی
کتێب: دیوانی لوتفی
سەرناو: ئەمشەو لە خەودا یاری شیرینم

ئەمشەو لە خەودا یاری شیرینم
ھاتبوو بۆ لام گیانی دێرینم

سبەینێ ھەڵسام کەس نییە و دیار
وامزانی ڕاستە و خەو نییە بینم

بۆیە وا مات و پەشێوو سەرسام
خەریکی ئاھی سەرد و گرینم

تۆزێ ساکن بوو برینی دەردم
تازەی کردەوە زام و برینم

لەسەردا وا دێ سیڵاو ئەشکم
گیانە وەرە سەیر ئەشکی خوێنینم

بە ڕۆژ و بە شەو ھەر وەکوو فەرھاد
نەقش و نیگاری باڵای شیرینم

دائیم لە شین و گریانم ئەمن
مەلوول و ماتەم خەستە و غەمگینم

دڵە تابەکەی تۆ ھەر بە تەمای
لە دەسستی تۆ چوو بزان یەقینم

لوتفی ئەم فیکرە لە دڵ دەرکەدەر
بەس وەکوو فەرھاد بڵێی شیرینم