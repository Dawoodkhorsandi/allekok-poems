شاعیر: لوتفی
کتێب: دیوانی لوتفی
سەرناو: ھیچ کەس ناپرسێ لە حاڵی دەردم
لەبارەی شیعر: ھەورازی عومرم

ھیچ کەس ناپرسێ لە حاڵی دەردم
لە ئەشکی چاوم لە ئاھی سەردم

سەبەبی چییە ئەم گریانەی من
بۆ چی غەمگین و دائیم ڕەنگ زەردم

***

بۆ چی عاجز و بۆ ماڵ وێرانم
بۆ چی ھەمیشە چاو لە گریانم

بۆ چی لەشکری غەم لا میوانە
بۆ چی خەرمانی عومری سووتانم

***

بۆچ وا بێ ھۆش بۆچ وا سەرخۆشم
لە حەوزی میحنەت بۆچ بادە نۆشم

بێ خەبەر لە حاڵ دڵەی پڕ دەردم
وەکوو تازێ بار دائیم ڕەش پۆشم

***

کۆتر ئەخوێنێ لەسەر گوێی سەربان
بۆ چی دڵی من ئەکەوێتە جەولان

ھەرچەن پەڕ و باڵ ڕائەوەشێنی
جەرگم ئەسووتێ ھەر وەکوو بوریان

کەسێ ناپرسێ کە تۆ چ کاری
دانیشتووی لادێ یا خەڵکی شاری

مەبەستت چییە لەم ھۆنراوانە
بە چ جۆرە دەرد تۆ گرفتاری

***

نازانم ئەھلی دۆزەخم یا نار
یا لێم خۆش ئەبێ زاتی کردگار

لەبەر گوناھ و ماڵ وێرانی خۆم
ڕۆژی ڕووناکم بۆتە شەوی تار

***

ھەورازی عومرم وا سەرەو لێژە
جەستەم بە جارێ گشت گێژ و وێژە

وتن خۆڕایی ھیچ سوودی نییە
لوتفی چی ئەڵێی ھەر بۆ خۆت بێژە