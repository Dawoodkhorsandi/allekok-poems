شاعیر: لوتفی
کتێب: دیوانی لوتفی
سەرناو: ئەم کوڕانە چەن جوانن

ئەم کوڕانە چەن جوانن
وەک کۆمەڵێ غیلمانن

عومەر و عوبێد بە جووتە
تەسبیح دەستیان یاقووتە

ڕەزا و فاتیح لەو لاوە
پرچیان ئاوریشمی خاوە

یەکی تریشیان ماوە
نورەدین نوری چاوە

خوێن شیرین و نازدارن
ھەروەک خونچەی بوھارن

ئاواتە خوازم ھەموو
بێنە مەیدان زوو بە زوو

شەوقیان ھەبێ وەک چرا
بۆ دۆست و قەوم و برا

وەربگرن عیلم و ھونەر
بۆ نەفعی دین و بەشەر

ئاگاداریان بێ باری
کاتی نووستن و یاری

بژین بە سەلامەتی
دوور لە دەرد و مەینەتی

لوتفیش ھەر چاوەڕوانە
پێ بگەن بەم زووانە