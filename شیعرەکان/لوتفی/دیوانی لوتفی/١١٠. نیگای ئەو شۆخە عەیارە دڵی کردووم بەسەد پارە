شاعیر: لوتفی
کتێب: دیوانی لوتفی
سەرناو: نیگای ئەو شۆخە عەیارە دڵی کردووم بەسەد پارە

نیگای ئەو شۆخە عەیارە، دڵی کردووم بەسەد پارە
دەروونم پڕ لە ئازارە، لەتاو ئەو لێوە گوڵنارە

لە عەشقی ئەو پەری زادە، برۆی وەک شێری جەللادە
دڵم غەمگین و بەربادە، کە زوڵفی چەشنی ڕەشماڵە

دەمی غونچەی بوھارستان، لە دووری یاری چاو مەستان
ھەمیشە پایز و زستان، کە پیشەم شین و ھاوارە

گرانە دەردی دڵ بەخوا، وەکوو مەجنوونی بێ پەروا
بە دائیم وێڵ و بێ مەئوا، ھەمیشە شێت و پەستیارە

سەرم سوڕماوە لەم بەختە، برینی دەردەکەم سەختە
ژیانم تاڵە لەم وەختە، چ شۆخێ نەحس و غەدارە

ئەم شۆخە شیرین قەدەمە، بۆ من کە مایەی ماتەمە
دائیم لە جەور و ناڵەمە، لە بۆ ئەو چاوە بە خومارە

نەماوە خواردن ھەم خەوم، بێ ڕاحەتە ڕۆژ و شەوم
ھەر باسی تاڵی ئەژنەوم، لوتفی لەم ژینە بێزارە