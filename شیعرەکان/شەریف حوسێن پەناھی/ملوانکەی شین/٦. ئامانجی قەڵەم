شاعیر: شەریف حوسێن پەناھی
کتێب: ملوانکەی شین
سەرناو: ئامانجی قەڵەم

ئامانجی وایە پێنووسی دەستم
وەهایە هیوای شێعر و هەڵبەستم

تاقەی مرواری هەرچەندە جوانە
بووکی بە نرخی نێو گەوهەرانە

بەڵام ئەو کاتەی کۆ بکرێتەوە
لە سەر شریتێ بهۆنرێتەوە

ئەو ساتە جوانە و جوانتر دەنوێنێ
تاکوو بە تەنیا لە لای بمێنێ

****

زمانی کوردیش ئەو گەوهەرەیە
کە دیاری بەرزی مێژووی ئێمەیە

وشەی جوان جوانی نێو کوردەواری
جوانتر لە زێڕ و لەعل و مرواری

کاتێ بە شێوەی جوانێ هۆنراوە
کرایە بەستە و شێعر و هۆنراوە

چاکتر دەنوێنێ و هەر لە بەر چاوە
هەرگیز ون نابێ و ناخرێتە لاوە

ئامانجی وایە پێنووسی دەستم
وەهایە هیوای شێعر و هەڵبەستم