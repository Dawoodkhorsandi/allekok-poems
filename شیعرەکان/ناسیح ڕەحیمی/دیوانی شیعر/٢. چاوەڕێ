شاعیر: ناسیح ڕەحیمی
کتێب: دیوانی شیعر
سەرناو: چاوەڕێ
لەبارەی شیعر: نووسین: ناسیح ڕەحیمی

چاوەڕێم ڕوون بێتەوە چاوم بە ڕوخساری گەشت
چاوەڕێم مەس بێتەوە گیانم بە گەرمایی لەشت

چاوەڕێم پڕ تامی شیرینی لەبی تۆ مەززە کەم
چاوەڕێم تۆ پێکەنی و من بوومە قوربانی و بەشت

چاوەڕێم و چاوەڕێیی چاری چارەی قەت نەکرد
بۆیە دایم شێعر ئەنووسم وا بە چێی چاوی ڕەشت

چاوەڕێم و ئەم وشانەم بۆنی مەدحی تۆ ئەدا
چەندە بێ پەروا خەیاڵم مەستە بۆ بۆنی وەشت

چاوەڕێم و ڕێ لە چارەی ئەو چەمانە نابەسم
چاوەکانت بەحری ڕەمڵە شێعرەکانم دابەشت

چاوەڕێم و هەر نەهاتی بۆنی قابیزم ئەکرد
کاتێ ناسیح عاشقت بوو مەرگی سەند بۆ باوەشت!