شاعیر: فایەق بێکەس
کتێب: شیعری منداڵان
سەرناو: گۆرانی سپۆرت
لەبارەی شیعر: سلێمانی ١٩٣٥. - فایق بێکەس، دیوانی بێکەس، لاپەڕە ٢٣٣، چاپی یەکەم ١٣٩٠، انتشارات کردستان. - نووسین: کەماڵ ڕەحمانی

یاری کە، ڕاکە، پێکەنە
جلی بێکاری داکەنە
دەماری سستی هەڵکەنە
یاری کە، ڕاکە، پێکەنە

تۆپێن و کەوشەک و شەقێن
یاری‌یێکی جوان و بەجێن
تەوژم و تین ئەدەن بە خوێن
یاری کە، ڕاکە، پێکەنە

داوێنی ڕاستی بەرمەدە
لە یارمەتی، خۆت لامەدە
خاو و خلیچک خۆت بامەدە
یاری کە، ڕاکە، پێکەنە

جوانی ڕەوشت و کردەوە
بۆ ناو و بەرزی پێشڕەوە
بە گورج‌وگۆڵی سەرکەوە
یاری کە، ڕاکە، پێکەنە

ئەگەر پێویستی خۆتت کرد
گەلت هەموو درشت و ورد
ئەڵێن: بژی لاوچاکی کورد
یاری کە، ڕاکە، پێکەنە