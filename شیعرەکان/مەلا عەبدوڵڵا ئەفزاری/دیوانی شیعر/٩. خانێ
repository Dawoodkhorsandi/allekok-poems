شاعیر: مەلا عەبدوڵڵا ئەفزاری
کتێب: دیوانی شیعر
سەرناو: خانێ
لەبارەی شیعر: نووسین: کەماڵ ڕەحمانی

خانێ دەڵێی بووکی سوورە
جێی لالە و ژاڵە و چنوورە

وەک ئاوی ژیانە ئاوی
بە ئیمانن ژن و پیاوی

تا بتھەوێ موسوڵمانن
پەیڕەوی دین و قورئانن

لە پاکییا دەڵێی حۆرن
نوێژگە لەو شارە دا زۆرن

لە بەخشینا وەک حاتەمن
لە دونیا وێنەی وان کەمن

لاوی وەک شێری بێ‌باکن
کچی جوان و داوێن‌پاکن

خانێ شارێکە بێ‌وێنە
کوێستانی بەرز و بژوێنە

جێگای گەزیزە و گوڵانە
تا بێژی لەبەر دڵانە

کانگای شلێر و شەشپەڕان
دەگرن پێدەشت و لاپەڕان

گوڵی بەیبوون و ھەڵاڵان
دەڕوێن لە بەندەن و نواڵان

ھەڵز و مەندۆک و بیزانە
ھەموو نعمەتی خودانە

بەھار تاران لەبۆ خانێ
دەیکەنە بووکی لاجانێ

سێ چوار ئاوایین لەو سەری
خاکیان بە وێنەی گەوھەری

قزقەپان و دەڵاوانن
جیێ مێر و مەستە چاوانن

قەمتەرێیە و تەمەرچینن
ھەردوو دەڵێی خۆشکی چینن

بەڵام لە چینیش خۆشترن
لە پاریسیش دڵگرترن

خانێ جوانە و لەبەر دڵان
دەورەی دەگیرێ بە گوڵان

سەری قەندیل تا دێ بە خوار
گشتی دەبێ بە گوڵ بەھار

دەشت و کوێستانی ڕەنگینن
گوڵی سەوز و ئاڵ و شینن

خۆشە کوێستانی بۆ سەیران
خوڕەی ئاو و دەنگی تەیران

کاڕەی مەڕ و دەنگی شمشاڵ
تێکەڵ دەبن لەلای ڕەشمال

خەڵکی باش و میوان گرە
ھەر یەکیان حاتەمێ ترە

یا ئەدەبدۆست یا شاعیرن
زانا و زیرەک و ماھیرن

دایکی ڕووسووری (ئەفزاری)
تۆ بەهەشتی کوردەواری