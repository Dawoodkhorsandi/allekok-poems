شاعیر: ویساڵی
کتێب: دیوانی ویساڵی
سەرناو: تۆ تەماشا کە برادەر لەم زەمانەی نابەکار
لەبارەی شیعر: گیرانی ویساڵی بە دەستی ئینگلیزەکان

تۆ تەماشا کە برادەر لەم زەمانەی نابەکار
چۆن بە تیری خۆی ئەکا جەرگی هەموو کەس زامدار

عالەمی دنیا سەراسەر وا لە مەیدان میسلی گۆ
گشت بە چەوگانی فەلەک کەوتوون غەریبی دوور دیار

ئەهلی عیلم و سەیید و دەروێش و شێخ و سۆفییان
شاه و خونکار و گەدا، نۆکەر و هەم شەهریار

قازی و موفتی و ڕەئیس و کەیخودا و ئەهلی دێ
گشت بەجارێ دڵپەرێشانن لە چنگ فیتنەی دیار

ماعەلەینا لەشکری غەم وا جیهانی گرتووە
کەس نییە مەحفووز و سالم بێ لە مەکری ڕۆژگار

خۆ خوسووسەن مەردێکی وەک من، بێکەس و بێ خانومان
کەوتووم ئێستا بەبێ موونیس، زەلیل و لێوبەبار

هەر چی دادم کرد وەکوو فەرهاد لە چنگ زاڵی جیهان
زەڕڕەیەک نەفعی نەبەخشی بۆم بەجارێ ڕەنج خەسار

وا لە کونجی بێکەسیدا ماومەوە بێ هەم جەلیس
هەر وەکوو یەعقووبی کەنعانم لە حەسرەت ڕوویی یار

کەس نییە هەمتایی من گیرۆدەیی دامی بەڵا
گەر وەها مەعلوول و خەستەخاتر و هەم دڵفەگار

چونکە وەک یوونس ئێستا غەرقی دەریایی غەمم
فەرقی ڕۆژ و شەو نییە ئەسڵەن لەبۆ ئەمنی هەژار

من کە هەرچەندە بەدائیم بێنەوا و پڕ غەمم
گەر ببینم دەفعەیێ دڵدارێ بۆ دەفعی نەزار

موددەتێکە گەر وەکوو یوسف لە زیندانم ئەسیر
کەس نییە بارێ کەفارەت پێم بڵێ ئەی دەردەدار

هەر چی تێفکریم نەبوو مەردێ پەناهی بۆ بەرم
ئاخری ڕووم کردە دەرگای خالقی لەیل و نەهار

زۆر بە زیللەت کەوتمە دەرگا و بەدڵ پاڕامەوە
بەڵکە باری خوا بکا ڕەحمێ بە بەندی خاکەسار

ئەی ویساڵی تا نەمردووی شوکری نیعمەت بێنە جێ
تا لە دنیا و قیامەتدا نەبی بێ ئیعتیبار