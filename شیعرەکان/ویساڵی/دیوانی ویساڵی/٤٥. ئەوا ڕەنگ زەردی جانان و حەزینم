شاعیر: ویساڵی
کتێب: دیوانی ویساڵی
سەرناو: ئەوا ڕەنگ زەردی جانان و حەزینم

ئەوا ڕەنگ زەردی جانان و حەزینم
بە دائیم چاو بە گریان و حەزینم

قەدیم من بولبولی باغی وەتەن بووم
ئەوێستا حەپسی ئالان و قەرینم

وەکوو پەروانە بۆ شەمعی جەماڵت
خەریقی چەرخی دەوران و حەزینم

لە دووریی یوسفی ڕۆخساری تۆیە
وەکوو یەعقووبی کەنعان و حەزینم

لە شەوقی قامەتی لەیلە کە دائیم
- - - - - - - - - - -

لە دووریی وەسڵی تۆیە ئەی حەبیبە
کە مەهجوورم لە خێشان و حەزینم

سەبەب مارووتی چاوی تۆ بوو قوربان
منی هارووت لە زیندان و حەزینم

بەبێ دەرمانی لوقمانی وەسڵت
زەلیلی زەخمی هیجران و حەزینم

لە هیجری نووری تۆ ئەی شەمسی عالەم
بە میسلی ماهی، نوقسان و حەزینم

ئاوابێ تاجی لوتفی دەوڵەتی تۆ
گەدایی گشت گەدایان و حەزینم

لە شەوقی مەسڵی دانەی خاڵی ڕووتە
ئەسیری داوی هیجران و حەزینم

لەگەڵ ئیکمالی عەشقی تۆیە قوربان
خەمیدە و پشت نوقسان و حەزینم

وەکوو بەهرامم بۆ ڕوویی گوڵەندام
زەلیلی دەرک و ئەیوان و خەزینم

لە بۆ مەجمووعی زوڵف و پەرچەمی تۆ
ئەوا من دڵ پەرێشان و حەزینم

بە بێ ئەنفاسی عیسایی دەمی تۆ
ئەمن مردوویی بێ جان و حەزینم

لەبەر گریانی هیجری نووحی وەسڵت
غەریقی ئاوی تۆفان و حەزینم

بە چۆگانی بەڵای دووریی وەکوو گۆ
زەلیلی سەحنەی مەیدان و حەزینم

لەبت چەشمەی حەیاتە وەک سکەندەر
منم تەشنە بە لێوان و حەزینم

بە ڕەسمی دۆستی ڕەحمێ بفەرموو
بە من دائیم، بە ئەفعان و حەزینم

بە فاقەی قەتعی مەیل و حوببی تۆ
منی بێچارە عوریان و حەزینم

لە قافی هیجرەتا کەی بوو ویساڵی
منی عەنقا بە حیرمان و حەزینم

بە فیردەوسی جەماڵت ئەی حەبیبا
منم سووتاوی هیجران و حەزینم

لە دووی نووری شوعلەبەخشت
ئەوا کوێری دوو چاوان و حەزینم

لە بۆ عەکسی ڕوخ و سەروی باڵات
میسالی شێخی سەنعان و حەزینم

لە بۆ نەفعی شەبابی عومری تۆیە
کە پیر و عومر نەقسان و حەزینم

بە ڕەمزی غونچەی باغی سینەت
وەکوو بولبول غەزەلخوان و حەزینم

بە ئوممێدی وەفا تەرکی دڵ و دین
مەکە، وەک من پەشیمان و حە زینم

سەبەب زوڵماتی کوفری زوڵفە قوربان
کە فانی نووری ئیمان و حەزینم

لە بۆ پەروانەی وەسڵی جەماڵت
بە مسیلی شەمع بە سۆزان و حەزینم

دەزووی سەبرم بە میقرازی غەمی تۆ
بڕاوە گەر بە گریان و حەزینم

دڵم گەرمە بە ناری ئاوی عەشقت
بە دائیم ئەشکباران و حەزینم

مەکەن مەنعم لە گریان و لە ئەفغان
کە شێتی دەستی پەریان و حەزینم

لەپێشدا جامیعی عیلم و عەمەل بووم
ئەوێستا مەست و نادان و حەزینم

بە ناری مەجمەری عەشقی حەبیبە
کە دل بیمار و بوریان و حەزینم

خودا ڕەحمێ بە حاڵم کە منی ڕوو
سیا، غەرقی گوناهان و حەزینم

بە زستانی فیراقی قەددی تۆیە
لە کوێستان ڕوو بە گەرمیان و حەزینم

بە وەسڵی ڕەحمەت و لوتفی زەروورەت
وجووبی من بە گریان و حەزینم

بە لوتفی خۆت بکە مەحووی گوناهم
کە من داعی بە غوفران و حەزینم

خوداوەندا بە عەفووم شاد بفەرموو
ئەگەر بێ عەقل و نادان و حەزینم

بە ڕەحمی خۆت نەجاتم دە خودایە
کە تەفرەخاری شەیتان و حەزینم

خودایا نووحی عەفووم بو بنێرە
کە غەرقی بەحری عۆسیان و حەزینم

ویساڵی بۆ ویساڵی ڕەحمەتی تۆ
بە دائیم دەم بە قورئان و حەزینم

منم عاشق بە ڕەعنایی قەدی تۆ
منم دائیم بە گۆچان و حەزینم

بە تیغی غەمزەت و هەم سەهمی موژگان
شەهیدی تیرەباران و حەزینم