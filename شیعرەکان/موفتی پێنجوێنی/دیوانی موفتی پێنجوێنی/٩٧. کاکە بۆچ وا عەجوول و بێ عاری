شاعیر: موفتی پێنجوێنی
کتێب: دیوانی موفتی پێنجوێنی
سەرناو: کاکە بۆچ وا عەجوول و بێ عاری

کاکە بۆچ وا عەجوول و بێ عاری
هەوڵ ئەدەی تا ئەگەییە سەرداری

چونکوو بێ تەجرەبەیت و جاهلی
زووبەزوو دەست ئەکەی بە خوێنخواری

فیکری میللی هەموو لەلات پەشمە
غەیری تاڵان و مەردومازاری

ناتەوێ قەومەکەت بە سەربەرزی
هەروەکوو تۆ بژین بە سەرزاری

هەی لە جونبوش و خرۆشی لاوان
دێنە لات تیژتر لە ئاوی سیروان

لەناو ئێمەدا یەکەمین جارە
وا بەهۆی تۆوە باو بوو ئەم کارە

ئەمە نیشانەی پێشکەوتنمانە
ئەمجا نیشتمان هیوای پێمانە