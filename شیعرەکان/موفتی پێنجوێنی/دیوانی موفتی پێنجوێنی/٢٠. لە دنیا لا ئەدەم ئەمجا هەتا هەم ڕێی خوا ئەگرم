شاعیر: موفتی پێنجوێنی
کتێب: دیوانی موفتی پێنجوێنی
سەرناو: لە دنیا لا ئەدەم ئەمجا هەتا هەم ڕێی خوا ئەگرم

لە دنیا لا ئەدەم ئەمجا هەتا هەم ڕێی خوا ئەگرم
ڕەوشتی سۆفی و دەروێش و تەکیە و خانەقا ئەگرم

لەگەڵ ئاغا و بەگ و خاندا هەتا هەم تێکەڵی ناکەم
بە دڵ میحرابی مزگەوت و بە دەم شێخ و مەلا ئەگرم

ئەبینم من کە عالەم سینەمایە سەیری ساتێکە
وەکوو دێوانە ڕێی جوملە کەنار و سووچ و لا ئەگرم

ڕەوشتی من لە خاکە خاکی ژێر پێی خەڵک ئەبم دایم
وەکوو غەربی لەبەرچی من ئەچم ڕێگەی هەوا ئەگرم

ئەگەر بێت و گوناهم کەم بکا بۆ ئاخرم چا بێ
چ دەربەستم بە ڕۆژ و شەو ئەلەرزم لەرز و تا ئەگرم

ئەڵێن شێوەی موسوڵمانی خەم و دەرد و پەرێشانی
کە وا بوو سەد شوکور خۆ من هەزار دەرد و بەڵا ئەگرم