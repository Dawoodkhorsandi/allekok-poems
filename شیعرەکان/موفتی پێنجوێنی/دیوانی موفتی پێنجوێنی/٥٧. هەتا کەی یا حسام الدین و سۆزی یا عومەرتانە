شاعیر: موفتی پێنجوێنی
کتێب: دیوانی موفتی پێنجوێنی
سەرناو: هەتا کەی یا حسام الدین و سۆزی یا عومەرتانە
لەبارەی شیعر: پێنج خشتەکی موفتی لەسەر شیعرێکی ئەحمەد موختار جاف

هەتاکەی یا حسام الدین و سۆزی یا عومەرتانە
ئەگەر وا بێ خەبەر بن باعیسی ژینی خەتەرتانە
هەموو دنیا ئەزانێ ئێوە هەر شێرێ نەفەرتانە
لە خەو هەستن درەنگە میللەتی کورد خەو زەرەرتانە
هەموو تەئریخی عالەم شاهیدی فەزڵ و هونەرتانە

نەما ئەمڕۆ لەسەر ئەڕزا بە وێنەی ئێوە بێ مەحکووم
زەلیلی جەبری ئێران و گرفتارن بە دەستی ڕووم
لە گەنج و جەوهەری خاکا بەجارێ بێ بەش و مەحرووم
دەسا تێکۆشن ئەی قەومی نەجیب و بێ کەس و مەزڵووم
بە گورجی بیبڕن ئەو ڕێگە دوورەی وا لەبەرتانە

گەلێ چاتر لە ژینە ئافەت و تاعوون و مردنتان
هەتا وا ناحەزی یەک بن لەبۆ یەک ڕێگە گرتنتان
بە هیچ نابن هەتا وا بن لە یەک تاڵان و کوشتنتان
بخوێنن چونکە خوێندن بۆ دیفاعی تیغی دوژمنتان
هەموو عان و سەعاتێ عەینی قەڵغان و سوپەرتانە

وەکوو کەوسەر سەراسەر چەشمەکانی شیر و هەنگوینە
هەتا دڵ حەز ئەکا شاخ و کەنار و دەشتی ڕەنگینە
درەخت و دارەکانی سونبوڵ و ڕەیحان و نەسرینە
بە خۆڕایی لە دەستی بەرمەدەن ئەم خاکە شیرینە
کە تۆزی وەک جەواهیرسوورمە و نووری بەسەرتانە

لەلای من لایەقن یەکسەر حوڕ و سەربەست و ئازا بن
هونەر ناکەن ئەگەر هەریەک ئەمیر و میر و ئاغا بن
ئەسەف بۆ ئێوە لەم خاکە ئەگەر مەهتووک و ڕیسوا بن
بەسەر ئەرزا ئەگەر نازیش بکەن هەقتانە هەر وا بن
تەماشای سێبەری ئەم شاخ و کێوانەی لەسەرتانە

ئەگەر غەربی بزانێ قیمەتی سەنگینی ئەم ئەرزە
لە دنیادا وڵاتی ئێوە ناوی تا فەلەک بەرزە
هەموو مسقاڵە خاکێکی دەوای سەد عیللەت و لەرزە
بە بێ قەدری بەسەریا ڕامەبوورن حورمەتی فەرزە
گوڵاڵە سوورەی ئەم کێوانە خوێناوی جگەرتانە

بەبێ عیلمی ژیاون داخم ئێوە ئەووەڵی وەهلە
نەزانی و ژێردەسەی خەڵکی ئەزانم سووچی نائەهلە
ئەگەر هیممەت ببێ ئەمجا خەیاڵ و ئارەزوو سەهلە
دەمێکە ئەم وڵاتە وا ئەسیری پەنجەیی جەهلە
لە سایەی عیلمەوە ئەمڕۆ ئیتر نۆبەی زەفەرتانە

خەیاڵی موددەعیتان دێتە سەر گەر تاق و تەنیا بن
لە هەر لا جێی ئومێدن دەس لەناو دەس کەن موهەییا بن
سەری موفتی بڵند و بەرزە بەو شەرتەی کە ئازا بن
زبانی حاڵی ئەحمەد هەر ئەڵێ قەومینە وریا بن
بزانن بەردی ئەم شاخانە ئەڵماس و گەوهەرتانە

لە خەو هەڵسن درەنگە میللەتی کورد خەو زەرەرتانە
هەموو تەئریخی عالەم شاهیدی فەزڵ و هونەرتانە

دەسا تێکۆشن ئەی قەومی نەجیبیی بێکەس و مەزڵووم
بەگورجی بیبڕن ئەو ڕێگە دوورە وا لەبەرتانە

بخوێنن، چونکە خوێندن بۆ دیفاعی تیغی دوشمنتان
هەموو ئان و زەمانێ عەینی قەڵغان و سوپەرتانە

بەخۆڕایی لە دەستی بەرمەدەن ئەم خاکە مەحبووبە
کە تۆزی وەک جەواهیرسورمە و کوحلی بەسەرتانە

بەسەر خاکا ئەگەر نازیش بکەن حەقتانە کوردینە
تەماشای سێبەری ئەو شاخ و کێوەی وا لەسەرتانە

بە بێ قەدری بەسەریا ڕامەبوورن حورمەتی بگرن
گوڵاڵەسوورەی ئەم سەحرایە خوێناوی جگەرتانە

دەمێکە ئەم وڵاتە وا ئەسیری پەنجەیی جەهلە
لە سایەی عیلمەوە ئەمڕۆ ئیتر نۆبەی زەفەرتانە

زوبانی حاڵی ئەحمەد هەر ئەڵێ وریا بن ئەی میللەت
بزانن بەردی ئەم شاخانە ئەڵماس و گوهەرتانە

«ئەحمەد موختار جاف»