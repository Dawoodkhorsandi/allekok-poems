شاعیر: موفتی پێنجوێنی
کتێب: دیوانی موفتی پێنجوێنی
سەرناو: ڕۆژێ بە ڕێکەوت لە بازاڕ گەڕام

ڕۆژێ بە ڕێکەوت لە بازاڕ گەڕام
تووشی کوڕێ بووم خاوەن ئەقڵ و فام

شیرین گفتوگۆ و باڵا نەونەمام
بەبێ ئیختیار لەلای هەڵوەستام

***

نزیکی کەوتم زۆر بە چالاکی
چوومە تەماشای ڕوخساری پاکی

دیققەتم لێ کرد زۆر بەبێ باکی
دیم لە گوێچکەیا نیشانەی چاکی

***

ئەڵقەی گوارەی شێوە تەڵا بوو
لای گەردن بە گوێی هەڵواسرابوو

نەقش بوو داوی نەقش و ئیملا بوو
سەد هەزار دڵی بۆ موبتەلا بوو

***

پێم نا بە جەرگی خۆما دەستوبرد
لە ئەڵقەی گوێیەی سوئالم لێ کرد

وتم پێم بڵێ ڕۆڵەی بێچوە کورد
سەد کەسی وەک من لە مەراقا مرد

***

کوڕم نەدیوە گوارە لە گوێ بێ
ئەم قاعیدەیە ئاخۆ لەکوێ بێ

تایەفەی ئێوە ڕەنگە کە جوێ بێ
یا ئەم ئوسووڵە ئوسووڵی نوێ بێ

***

زۆر بە نەزاکەت هات بە لامەوە
بە لوتفی شیرین جوابی دامەوە

کەوتە گفتوگۆ بە ئارامەوە
ئەباری شەکر بە کەلامەوە

***

وتی باوکی من وەجاخی کوێر بوو
لە پارە و موڵک و سەروەتا تێر بوو

ڕۆژ و شەو دایم خەریکی خێر بوو
شەوقی هەر لەسەر ئەولادی نێر بوو

***

دایکم چۆتە سەر شێخێکی مەشهوور
زۆر گەورەترە ئەو لە پیر مەسوور

وەختێ تەوافی ئەکا لە حوزوور
ئەگەڕێتەوە بە کەیف و سروور

***

ئیتر ئەو شەوە من چوومە حەرەم
هیچ درۆی نییە بەبێ زیاد و کەم

هەڵقەی غوڵامی ئەو چۆتە گوێچکەم
نابێ لایبەرم یا خود گومی کەم

***

بۆ شەخسی زیندووش ئەگەر وەها بین
خاوەنی شەرت و عەهد و وەفا بین

زەحمەتە تووشی دەرد و بەڵا بین
بۆ گەورە بەندە و بۆ بچووک چا بین

***

پیاوی گەورەمان نایەتە بەردڵ
تاکوو ئەو ڕۆژەی ئەچێتە ژێر گڵ

ئینجا بۆی ئەگرین بە جۆش و بە کوڵ
گۆڕەکەی ئەکەین بە باخچە و بە گوڵ

***

موفتی قسەی تۆ ساغە و ڕووبەڕوو
حورمەتی زیندووش بگرە نەک مردوو

بازێ کە بەربوو لە دەستت دەرچوو
بۆ مردوو مەگری بگری بۆ زیندوو