شاعیر: موفتی پێنجوێنی
کتێب: دیوانی موفتی پێنجوێنی
سەرناو: عومری شیرینم بە تاڵی چوو بەتاڵیش مامەوە

عومری شیرینم بە تاڵی چوو بەتاڵیش مامەوە
ماری سستی بوو دەماری سستی پێوە دامەوە

من بە حەپلەی هەرزن و دۆی ترش ملم شۆڕ کردووە
ئەوروپا سەرگەرمی بەزمە دەم بە نەشئەی جامەوە

من هەقی ژینم ئەبێ کەی بێ لەژێر پرچ و دەفا
ئەو دەفەی فەن پەرچ ئەکا بەو ئەقڵ و هۆش و فامەوە

بۆ ژیانم کەس نەبوو دەرسی سلووکیم پێ بدا
هێند کەمەندی پیری پیرم گرت و لێی پاڕامەوە

غەیاسی مردن و دەرسی فڕیوە و ڕابیتە
هیچیان -- پێ نەخوێندووم بێمە ڕیزی عامەوە

بۆ زڵێخا حوسنی یۆسف بوو گوڵی باخی جنوون
جوانی شیرین عەشقی فەرهاد کردمی بەم دامەوە

ڕۆستەم و دێوی سپی وەک جوولەکە ترساندمی
کەوتمە فاک و فیک بە بەیتی گوڵتەن و بارامەوە

چونکوو ناوێرم بە نەشری ڕازی تۆماری دڵم
وا بە ناچاری لە سندووقی دڵا پێچامەوە

موفتی بێ عاری کە جارجار شیعر ئەکەیتە ڕازی دڵ
بەو دەروونی پڕ جە خارە و بەو دڵەی پڕ زامەوە