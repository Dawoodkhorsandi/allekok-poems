شاعیر: موفتی پێنجوێنی
کتێب: دیوانی موفتی پێنجوێنی
سەرناو: ڕۆڵە هەر کارێ ئەکەی هۆشت نەبێ بێ بەش ئەبی

ڕۆڵە هەر کارێ ئەکەی هۆشت نەبێ بێ بەش ئەبی
عیلم و عەقڵت گەر نەبێ وەک سەرسەری سەرکەش ئەبی

هەم لەبەر چاوی ئەم و ئەودا بەجارێ ڕەش ئەبی
هاودەمی زانا بە ئەمجا وەک سنەوبەر کەش ئەبی

***

بێ مەحەک هەرکەس ئەبینی ڕازی دڵتی لا مەکە
بۆ قسەی پووچ و درۆ هەرگیز لەگەڵ کەس ڕا مەکە

تا نەکەی تۆ تەجرەبەی خەڵکی بە کەس بڕوا مەکە
عومری شیرینت بەبێ نەفع و سەمەر بەربا مەکە

***

غەیری عیلم و پارە فریای دەردی تۆ قەت ناکەوێ
شێت و وەحشی دەرئەچی ئەم دوو شتە گەر ناتەوێ

مەردە هەرکەس وا لە فکری هەر دوو دائیم ناخەوێ
خاوەنی سەروەت لەژێر باری گرانا ناتەوێ

***

قیمەت و بێ قیمەتی سنفی بەشەر هەر پارەیە
شێر بە گوێ بگرێ کەسێ نەیبێ ئەڵێن بێکارەیە

قارەمان و فەیلەسووفی بێ فلس ئاوارەیە
هەر فەقیر و بێنەوا و دیل و کز و بێچارەیە

***

پارە لێفەی عەیب و عار و ئالەتی سڕپۆشییە
پارە ئەسبابی سروور و زینەت و دڵخۆشییە

پارە دەرمانی نەخۆشی و عاجزی و بێهۆشییە
هەرکەسێ پارەی نەبێ ئیشی نەتیجەی بۆشییە

***

با بزانی کێیە ئەشراف و نەجیب و خانەدان
دەوڵەمەندی پارەدار و خاوەنی لیرە و قڕان

ئەمڕۆ تەکلیفی ڕەوایە لای وەزیر و میر و خان
با نەزانن هیچ بڵێن و دانیشن هەر بێ زمان

***

با بە کورتی پێت بڵێم قایم ئەکا ئیمان و دین
هەروەکوو لوقمان ئەکا دەرمانی سەد زام و برین

لائەدا جەردە و دز و وەحشی لە ڕێگەی دەسبڕین
گەر حەجیشی کرد ئەبێتە معتمد للمسلمین