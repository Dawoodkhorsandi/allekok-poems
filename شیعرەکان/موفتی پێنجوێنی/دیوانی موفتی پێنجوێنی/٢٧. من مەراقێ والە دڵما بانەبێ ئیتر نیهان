شاعیر: موفتی پێنجوێنی
کتێب: دیوانی موفتی پێنجوێنی
سەرناو: من مەراقێ والە دڵما بانەبێ ئیتر نیهان
لەبارەی شیعر: پێنج خشتەکی موفتی لەسەر شیعرێکی قانع

من مەراقێ وا لە دڵما با نەبێ ئیتر نیهان
با لە هەر کوچە و کەنار و کۆمەڵێ بیکەم بەیان
نەشری کەم تەزویری شێخ و وەزعی ئاغا و میر و خان
سەر لەبۆ سەربازی چاکە نەک لەبۆ چەفتەی گران
دڵ لەبۆ خەمخۆری چاکە نەک لەبۆ میهری کچان

گەر بەخت نەکرێ لە ڕێگەی خزمەتا بڕزێ بەدەن
کرمەڕێزی کەی ئیلاهی با نەمێنێ ڕۆح و تەن
شوێنی ون بێ قەسر و قەبر و بەرگ و پۆشاک و کەفەن
چاو ئەگەر فرمێسکی خوێنین دانەڕێژێ بۆ وەتەن
دەک بە کوێری هەر بمێنێ تاوەکوو ئاخر زەمان

من لە خەودا بووم و هات و پێی وتم پیرێ لەپڕ
ڕوو لە خزمەت گەر نەکەی بۆ قەومەکەت نابی بە کوڕ
گەر بەشەر ئازاری بوو نەوعێکە وەک حەیوانی دڕ
دەم ئەگەر هاواری هۆزی خۆی نەکا پڕ بێ لە قوڕ
سینە وەک کۆتر نەناڵێ دایمەن پڕ بێ لە ژان

لاف و شیعرم گەر درۆ بێ زوو زەمان ئەیخاتە دەر
ڕووم لە دیوانی خوا ڕەش بێ ئەگەر نەیبەم لە سەر
تاجی ڕاستی فیکری میللی وەک کەوا نەیکەم لە بەر
بۆیە شانم پێ ئەوێ باری خەمم بۆ باتە سەر
یا زبانم بۆیە چاکە کە ببڕێ وەک تیغی دەبان

بۆ بە سووک و سرکە بدوێین تازە با دەنگ هەڵبڕین
بێنە سەیری چابوکی و میللەت فرۆشی و شت کڕین
گەه لەبەر خوێنخواری زاڵم گەه لەژێر بەیداخی دین
بۆ جلیتبازی قسە و مەیدانی فێڵ و دەسبڕین
شەهسوارێکم بە وێنەی ڕۆستەمی مازەندەران

ڕایوەشێنم دەنگی لێ بێ چاکە شیعرم وەک جەرەس
بێ ترس، خائن ئەبێ ناوی بنێم، لالۆی تەرەس
خۆت ئەگەر هەوڵێ نەدەی تا هەی بە کەس نابی بە کەس
تابەکەی بۆت لێ بدەم شاپوور و ناقوس و جەرەس
تاکوو کەی حەپسی و ڕەزالەت بێتە نەجمە و تاجی شان

سەر لە بۆ سەربازی چاکە نەک لەبۆ چەتفەی گران
دڵ لە بۆ خەمخۆری چاکە نەک لەبۆ میهری کچان

چاو ئەگەر فرمێسکی خوێنین دانەڕێژێ بۆ وڵات
دەک بە کوێری هەر بمێنێ تاوەکوو ئاخر زەمان

دەم ئەگەر هاواری هۆزی خۆی نەکا پڕ بێ لە قوڕ
سینە وەک کۆتر نەناڵێ، پڕ بێ لە ژان

بۆیە شانم پێ ئەوێ، باری خەمم بۆ هەڵگرێ
یا زمانم بۆیە چاکە، ببڕێ وەک تێغی دەبان

بۆ جلیت بازی قسە و مەیدانی فێڵ و دەس بڕین
شەهسوارێکم بە چەشنی ڕوستەمی مازەندەران

بێتە سەر باری کەرەم یەک دانە جۆ نادەم بە کەس
خۆم بە جۆیێ ئەیفرۆشم، ئاو و خاکی نیشتمان

من بە دەم میللەت پەرەستم، خزمەتی کوردان ئەکەم
خوێنی بابیشم ئەڕێژم بۆ تەماعی یەک قەران

ئافەرینم بارەکەڵڵا ئیشی خۆمە چاو و ڕاو
دوو دڵ و سێ دولبەر و چوار مامەڵە و پێنج شەش زمان

تاوێ گاندیم بۆ وەتەن تەرکی هەموو خۆراک ئەکەم
تاوێ شێخی خانەقام و تاوێ جەردەی سەر ملان

تاوێ ئەمبینی ئەفەندیم، عەتر و سابوونم هەیە
لەحزەیێ سەیرم ئەکەی شێخ و مەلا و ڕیشێکی پان

هەر شەوێ پارەم ببێ تەقلیدی سەد خەییام ئەکەم
هەر سەعاتێ مەی نەبوو، بەرماڵ و شانە و تەیلەسان

تاوێ کوردم، ڕانک و چۆغە و مێزەر و پەستەک لە بەر
گاهێ شەپقە، گەه قەلەنسوو، گاهێ خوودەی سەر گران

«قانع، گوڵاڵەی مەریوان، سەربازی»