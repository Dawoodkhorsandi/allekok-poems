شاعیر: موفتی پێنجوێنی
کتێب: دیوانی موفتی پێنجوێنی
سەرناو: داخەکەم پێنجوێن کە وا ئەمڕۆ لە تۆ دوور و جیاین

داخەکەم پێنجوێن کە وا ئەمڕۆ لە تۆ دوور و جیاین
تۆ بەهەشت و ئێمە وەک ئادەم لەناوتا دەرکراین

گەر بەجارێ قەسری لوبنان بێ بە جێمان دۆزەخە
چونکە فێری ئاوی ساردی تۆ و هەوا و شاخ و چیاین

باسی ڕێگەی خاکی چوارباخت هەموو میوەی جیهان
گەر ببێ لامان وەکوو حەیوانی سەر پووش و گیاین

هێندە لەرزیبووین لە ترسی بوومەلەرزە و زەلزەلە
بێ لەرز یەکسەر گرفتاری نەخۆشی لەرزوتاین

ناحەز و وەحشی ئەڵێن شوومی و بەدیی ئەم قەومەیە
کەی بەقەد خەڵکی خراب و بەدڕەوشت و ڕووسیاین

ئێمە نیوەی کاسبیمان سەرفی پیاوی خوا ئەکرد
ئێستە بۆ بەم جۆرە گیرۆدەی دۆعای شێخ و مەلاین

واعیزیش وەعزی ئەدا ئەیوت موسوڵمانین هەموو
بۆیە تێکەڵ زەلزەلە و ئاشووبە و دەرد و بەڵاین

شێخی ئیرشادیش ئەڵێ پێویستە تۆ بەو پرچ و دەف
وا ئەزانێ نا موسوڵمان و نەویستی لای خواین

تاکوو تۆ مابووی گەداکانت وەکوو شا بوون هەموو
ئێستە بێ تۆ پووش برنجین و بەبێ قەدر و بەهاین

ئاوی سارد و خاکی جوان و سەروەتی لێشاوی تۆ
هێندە خەڵکی ئاهی بۆ کێشا لە هەر سێ بەش بڕاین

چاوی بەد بوو هێزی گەردوون هێرشی هێنایتە سەر
تۆی کوتوپڕ تێک شکاند و ئێمە وەک لەشکەر شکاین

گەر فەلەک ڕەحمی ببێ بەم حاڵە بتهێڵێتەوە
چش کە وێرانی بە بەرد و خاک و خۆڵیشت ڕەزاین

جا لە بەینی واعیز و شێخا مونافاتێک هەیە
ئێمە ناچارین بە هەردوو لا بڵێین قوربان وەهاین

تێئەگا موفتی بە بێ تۆ قیمەت و قەدری نەما
نایەوێ جارێ بمانبینێ بە هەر کەس ئاشناین