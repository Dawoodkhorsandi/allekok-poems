شاعیر: موفتی پێنجوێنی
کتێب: دیوانی موفتی پێنجوێنی
سەرناو: بۆ نەبەردی و چاونەترسی فەوقی سەد ئەڵمانە کورد

بۆ نەبەردی و چاونەترسی فەوقی سەد ئەڵمانە کورد
بۆ شەڕ و دەعوای حەقیقەت شێری ڕووی مەیدانە کورد

بەحسی ئازایی هەتا ساڵێک بنووسم هەر کەمە
من ئەزانم چی بنووسم پاکی سەد چەندانە کورد

داخەکەم بێ عیلمن و خۆخۆرن و خوێنڕێژی یەک
هەر خەریکی تاو و قووچ و کوشتن و تاڵانە کورد

خزمەتی خەڵقی بە ڕۆح و سەر هەتا مردن ئەکەن
ڕەعیەتێکی بارەبەر، گوێگر، هەموو ملپانە کورد

بێ سەر و سەردارن و دوشمن بە ڕۆحی یەکترن
بۆیە پەڕپووت و زەلیل و وێڵ و سەرگەردانە کورد

ڕادیۆ ئەیخاتە گوێم زەوق و شەوقی نەشیدی عالەمێ
عوود و تار و زەوق و شەوقی شیوەن و گریانە کورد

بۆ بڕینی دەستی بێچارە و فەقیر وهیچ نەزان
چەندە وەستای پرچ و ڕیش و ڕشتنی چاوانە کورد

ئەجنەبی ئەمڕۆ لەسەر تەختی هەوا جەولان ئەکا
سەنعەتی ماکینەجاتی جەلبیی و زیندانە کورد

گەر ئەپرسی باعیسی ئەم جەلب و سەرگەردانییە
تەکیە گووڕێژ و گسکچی خانەقای شێخانە کورد

یا خەریکی مێزەر و ڕیش و عەبا و جببەیە
بێ سەودا و بێ دەنگ بەدایم ئیشی چاونووسانە کورد

هیچ نەما یەکسەر کە نەیکەن جەلبیی ئەرز و ئاسمان
کەشفی ئەرز و ئاسمانیی زەرگ و دەف لێدانە کورد

هەر بە تیفلی فێری سنعەتیان نەکردین پێی بژین
تەقنە و سواڵیان نیشان داین بۆیە ماڵوێرانە کورد

نوێژ و ڕۆژوو بوو بە کارمان فیکری عیلمی بێ سەمەر
بۆیە ئێستەش هەر خەریکی سواڵی ناو کووچانە کورد

کاکە با بەس بێ خەیاڵی میللی و فیکری عەبەس
هەر سەری ئەمڕۆ ئەبینی گۆی شەقی مەیدانە کورد

موفتی گەر ئەقڵت هەبێ هەوڵی ژیانت چاترە
سەد ئەوەندەی تر بڵێی هەر دەردی بێ دەرمانە کورد