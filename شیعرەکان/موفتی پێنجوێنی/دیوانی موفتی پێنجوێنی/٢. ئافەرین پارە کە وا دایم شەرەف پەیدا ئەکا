شاعیر: موفتی پێنجوێنی
کتێب: دیوانی موفتی پێنجوێنی
سەرناو: ئافەرین پارە کە وا دایم شەرەف پەیدا ئەکا

ئافەرین پارە کە وا دایم شەرەف پەیدا ئەکا
ناحەز و دوژمن وەکوو خەرمانی کا بەربا ئەکا
کۆمەڵی خوێش و برا، یەکسەر لە یەک تانا ئەکا
وا ئەزانم دین لە یەزدانیش مەردانە سەودا ئەکا
حوکم و فەرمانیش بەسەر ئەم خەڵکەدا وەک شا ئەکا

هەر کەسێ پارەی ببێ ماقووڵ و خاوەن حورمەتە
ناوەجاخیش بووبێ ئێستە ڕەددی ئەمری زەحمەتە
ڕوو لە هەر شوێنێ بکا وێری بە چایی و شەربەتە
چش لەوەی خواردەستیەتی بۆ نانێ جەرگی لەتلەتە
پارە هێزێکە کە سەد گەلحۆی تەمەڵ وریا ئەکا

پارە سڕپۆش و عەیبداپۆش و لێفە و کورسییە
پارە حەڵقەی گەردنی لات و هەژار و برسییە
باخەڵت پڕ بێ سیلاحی چابووکی و بێ ترسییە
گەر بەتەنیا ڕوو لە ماڵێک کا لەجێی بیست و سییە
بۆ کەوش هەڵگرتنی سەد کەس بەجارێ ڕائەکا

هەر کەسێ پارەی نەبێ سەد عیلمی بێ دەرناکەوێ
هەر کەسێ پارەی نەبێ کار و قسەی سەر ناکەوێ
بۆ شکاتیش گەر بچێ بێ پارە جێی بەر ناکەوێ
پارەداریش هەر لەناوا ئیش ئەکا دەر ناکەوێ
پارە پیاوی ترسنۆکیش بێ درۆ و وریا ئەکا

بۆ سوپاسی پارە سەد دەفتەر بنووسم هەر کەمە
پارە ئەسبابی کەشیدە و حەجج و ئاوی زەمزەمە
پارە ئەسبابی نەمانی فیتنە و بەزم و خەمە
پارە بۆ دەردی دڵ و ئازاری دنیا مەرهەمە
پارە قەڵغانێکە ڕێبەستی هەرا و هوریا ئەکا

پارە تاریکی شەوی هەور و هەڵا ڕووناک ئەکا
پارە پیاوی ترسنۆک و بێ ورە بێباک ئەکا
پارە پیری کەوتە و خوێن تیانەماو چالاک ئەکا
پارە پیاوی هەرزە گۆ و نالەباریش چاک ئەکا
فەیلەسووفێک بێتە مەیدانی لە دەستی ڕائەکا

موفتی گەر هۆشت ببێ دەرمانی دەردت پارەیە
شێر بە گوێ بگرێ کەسێ بێ پارە بێ، پەتیارەیە
پیاوی بێ پارە هەمیشە سەرکز و بێچارەیە
هەرچی داماویی نەدیبێ غافڵی ئەم کارەیە
پارە هەرچەند شا نییە زۆر کردەوەی وەک شا ئەکا