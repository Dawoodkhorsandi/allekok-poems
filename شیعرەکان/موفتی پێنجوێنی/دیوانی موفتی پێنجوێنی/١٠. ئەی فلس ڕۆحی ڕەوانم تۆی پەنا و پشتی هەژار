شاعیر: موفتی پێنجوێنی
کتێب: دیوانی موفتی پێنجوێنی
سەرناو: ئەی فلس ڕۆحی ڕەوانم تۆی پەنا و پشتی هەژار

ئەی فلس ڕۆحی ڕەوانم تۆی پەنا و پشتی هەژار
دەستگیریی عالەمی مردوویش ئەخەیتە ئیش و کار

نەک منی پەڕگەندە وا ئەمڕۆ کە زانیم قەدری تۆ
زاهیدیش بۆ تۆیە بیللاهی کە وا ئەخزێتە غار

من لە ئەشرافیش ئەپرسم پێم ئەڵێ خاکت بە سەر
بێ فلس ناچێ بە فلسێ سەد شەرەف سەد بوونی پار

چاکە بمبەخشی لەمەوبەر نەمئەزانی قەدری تۆ
ئێستە تۆم ناسی کە خۆم بینی لە هەر کووچە و کەنار

چەندە بێ بایەخ لەمەوبەر تۆی هەبوو ناوی نەبوو
بۆت حیساب کەم ئێستە ئەشرافن هەتا دووسەد هەزار

هێزی تۆ گەر پشتیوان و یارمەتیدەر بێ ئەکا
حوکمی میر و بەگلەر و ئاغا لە دێهات و لە شار

ئەی فلس لای هەرکەسێ بی هەروەکوو لێفەی خەوی
دایئەپۆشی گەر ببێ عەیبی بە خەروار و تەغار

ئەی فلس تۆ حیلەشەرعیت خستە ناو مەیدانەوە
دەس لە قانوونیش ئەکێشی وەک تریفە جاربەجار

گەر بچیتە باخەڵ و گیرفانی تێر سەیرت بکا
ڕاست و ڕێکوپێکە پیرێکی قەدیمی چەوت و لار

گەر نەبی لای گەنجی تازەی پێگەیشتوو بێ گومان
وەک فەنەر ئەشکێتە یەکسەد قامەتی هەروەک چنار

ڕادیۆ و ئاو و گڵۆپ و باخی حەوشت پێ ئەکەن
ڕاستە هاوینیش ئەگۆڕی سەوز و فێنک وەک بەهار

هەر کەسێ تۆی بێ نەجیب و خانەدانی پێ ئەڵێن
وەک ئەرەستۆ تۆی دەوابەخشی نەخۆش و شێت و هار