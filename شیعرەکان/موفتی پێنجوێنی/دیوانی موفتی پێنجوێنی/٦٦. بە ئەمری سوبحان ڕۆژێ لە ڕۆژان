شاعیر: موفتی پێنجوێنی
کتێب: دیوانی موفتی پێنجوێنی
سەرناو: بە ئەمری سوبحان ڕۆژێ لە ڕۆژان

بە ئەمری سوبحان ڕۆژێ لە ڕۆژان
دەروێشێکم دی ملهوڕ و گوێپان

قەوی و تەندروست ئەعزای بێ نوقسان
ئەگەڕا بۆ سواڵ دووکان بە دووکان

***

مێزەری چڵکن سەر و مل ڕشکن
پرچی بە دوولا پەخشان بوو وەک ژن

ئەسپێ وەک مێگەل پەنا مل کوڵکن
خەرمانی سوور بوو لە جۆ و لە هەزرن

***

توورەکەی ملی وەک هی بارگیر بوو
تەسبیحی دەسی داری هەنجیر بوو

لای ڕاستی زەرگ و لای چەپی شیر بوو
وا تێگەیشتم ئیجازەی پیر بوو

***

هەر کەسێ وەها ناوی بەشەر بێ
کە خێری نەبێ و ئالەتی شەڕ بێ

کاشکی گایەک بێ کە گێرەکەر بێ
یا بەستەزمانێ کە بارەبەر بێ

***

خولاسە دڵم پڕ بوو لە جەخار
لێی هەستام بە تین دەستم دایە دار

وازم نەهێنا بە جار و دوو جار
ناچار دەستی کرد بە هاوار هاوار

***

وتی برا گیان بۆچ هاتیە جەستەم
گوناهم نییە بە قورئان قەستەم

خەلیفە دەستی نایە ناو دەستم
دەروازەی ئەقڵ و ژیانی بەستم

***

تەڵقینی کردم ئا بەم شتانە
عەبا و کەشکۆڵ و دەف و هەمانە

مار بگرم پرچم بکەم بە شانە
ئەمە نیشانەی دەروێشیمانە

***

بەوە تەفرەی دام ئەو ئاخرشەڕە
لە من خراپتر خۆی ماڵانگەڕە

لە وەختی تەقوا و لە زیکری هەڕە
فکری هەر لەسەر بەران و مەڕە

***

کەسب و سنعەتی هووهووکێشانە
زیکر و ئەورادی تەپڵلێدانە

ئەم بەزم و ڕەزمە مەعلووم بزانە
بۆ خودا نییە بۆ پارووی نانە

***

خەلیفەیش کاکە سەرلێشێواوە
ئەویش بەو ڕەنگە دەرس دراوە

کەوای دووڕەنگی بە بەر بڕاوە
پیشەی سواڵکەری وا دانراوە

***

عەشرەتەکەمان ئادابی وایە
بێ کەسب و کار و بێ جووت و گایە

خواردنیان ماڵی عباداللهیە
دەروازەی سواڵیان بۆ بەڕەڵایە

***

کەریم دەروێش جوابی نەستەق بوو
خەتای خۆی نەبوو تۆبەکەی لەق بوو

لە پێشدا دڵم دەربارەی ڕەق بوو
دوایی تێگەیشتم شەقی ناهەق بوو

***

موفتی زبانی تیغی دەبانە
ئاسن ئەبڕێ هەر وەک هەمانە

واوەیلا ئەمڕۆ بۆ ئەو کەسانە
نانی حەرامیان سواڵ و گەڕانە