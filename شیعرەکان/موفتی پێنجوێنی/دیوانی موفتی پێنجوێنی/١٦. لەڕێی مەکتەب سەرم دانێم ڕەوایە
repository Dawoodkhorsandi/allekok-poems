شاعیر: موفتی پێنجوێنی
کتێب: دیوانی موفتی پێنجوێنی
سەرناو: لەڕێی مەکتەب سەرم دانێم ڕەوایە

لەڕێی مەکتەب سەرم دانێم ڕەوایە
لەبۆ دەردی دڵم خاکی شیفایە
ئەگەر چی چەند کەسێک لێی ناڕەزایە
لەلای من کۆشکی پڕ شەوق و چرایە

ئەشۆرێ چڵکی بێ ئەقڵی و جەهالەت
بەشەر ناخاتە ناو دەرد و ڕەزاڵەت

ئەتۆ ئەی کاکی کوردم پیاوی چابە
لە مێشکی خۆت وەرە ئەم بیرە لابە
هەتا مناڵەکەت گەنج و شەبابە
بە تەحسیل و بە مەکتەب ئاشنا بە

***

هەتاکەی چاوەکەم ناپوختە خامی
وەکوو شووتی سپی بێ زەوق و تامی
ئەگەر تۆ خاوەنی نوتق و کەلامی
تەشەببوس بۆ ئەکەی بۆ لای محامی

***

لە سایەی مەکتەب و تەحسیلی سنعەت
وڵاتی ئەورووپا خۆی کرد بە جەننەت
ئەژی بۆ خۆی بەبێ ئازار و میحنەت
نەجاتی بوو لە دەس جەور و مەشەققەت

بەشەر چی پێ ئەوێ هەمیان لە لایە
چ موحتاجی نەقیزە و جووت و گایە

خەوی غەفڵەت هەتاکەی چاو هەڵێنە
لەژێر باری نەزانی خۆت دەرێنە
لەبۆ منداڵەکانت توو بچێنە
هەتاکەی تۆ کەوی و خەڵکی شەهێنە

***

خەیاڵی خاوە «ڕەببی بۆم بنێری»
هەتا زەرعی نەکەی ئاوی نەدێری
بە برسی دائەنیشی نەک بە تێری
بە نێری تۆ بژی گەر بێچووە شێری

***

لە تاقەتما نەما بگرم زمانم
جنێوم پێ ئەدەن خەڵکی ئەزانم
هەمووی سەڵتە و عەبایە بە شانم
نە ئاغام و نە بەگزادە و نە خانم

***

کەسێکم عاشقی خاکی وەتەن من
هەزار کەس گەر لە من بووبن بە دوژمن
نییە باکم لە لێدان و لە کوشتن
خەریکی خزمەتم تا وەختی مردن

***

قسەی موفتی ئەگەرچی تاڵە ئەمڕۆ
ئەگا وەک میوە پاییز تێئەگەی تۆ
کە چۆن شیرین ئەبێ پڕ عەتر و پڕ بۆ
وەکوو باخێکی پڕ نارنج و لیمۆ