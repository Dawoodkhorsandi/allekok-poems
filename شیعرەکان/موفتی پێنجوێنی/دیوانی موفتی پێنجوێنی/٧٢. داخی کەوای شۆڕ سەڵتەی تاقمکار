شاعیر: موفتی پێنجوێنی
کتێب: دیوانی موفتی پێنجوێنی
سەرناو: داخی کەوای شۆڕ سەڵتەی تاقمکار

داخی کەوای شۆڕ سەڵتەی تاقمکار
دایم لە دڵما پێچ ئەدا وەک مار

عەبا و فەقیانە و لفکەی شان و مل
بۆ کوێستان زەمین لەکوێ بوون بە جل

بێجگە لەمانەیش سەرباری گشتی
مشکی و سرکەیی و جامانە و ڕەشتی

سەریان زل ئەکەن بەقەد کەلارێ
سەر یەک ئەکەون بار و سەربارێ

ئەم شاخ و داخە و ئەم دارستانە
ئەم بەفرە زۆرەی سەختی زستانە

جووتێ کڵاشی قاییم لە پەڕۆ
کاڵە و پێتاوی هەتاکوو ئەژنۆ

ئەمیان بۆ هاوین ئەویان بۆ زستان
پێویست بێ هەردوو بۆ بەرگی کوێستان

شاڵی سپاتی شیرینی تورجان
باد و باد کردی قۆڵی هەورامان

چاکترن لە گشت فاسۆنی ئەڵمان
جوانتر لە خام و فەنازی جاپان