شاعیر: موفتی پێنجوێنی
کتێب: دیوانی موفتی پێنجوێنی
سەرناو: دەزگای جگەرەی دووکانەکەی من

دەزگای جگەرەی دووکانەکەی من
تەختەدارێک بوو چاکتر لە ئاسن

ڕزگاری کردم لە ڕاتبەکردن
بوو بە دەستگیرم تا وەختی مردن

***

نەیهێشت ماڵەوماڵ سەگ بوەڕێ لێم
هیچکەس نەزانێ لە تایەفەی کێم

کەڵوڕم یاخود سەیاحی بێ جێم
سەرتاپا کەوا شڕ تا بەر دەرپێم

***

بەڕاستی پیریی دەستگیرم بوو
تۆپ و تفەنگ و ڕم و شیرم بوو

منی کرد بە شا خۆی وەزیرم بوو
ڕۆژ و شەو خەریک ڕا و تەگبیرم بوو

***

پیرانە دەستی نایە ناو دەستم
تەڵقین بە ژیان بێ ئەقڵی بەستم

بۆیە من وەها حوڕ و سەربەستم
بێ مەراق ئەژیم بێ عەرەق مەستم

***

ڕێگەی تەمەڵی لێ تەلبەن کردم
نانی کەسیفی لەسەر دەربردم

زوو لێی گەیشتم هەرچەندە کوردم
خاوەن تەجرەبە و ئیش بەراوردم

***

هەرچەندە دار بوو بەڵام ڕۆحدار بوو
بە زمانی حاڵ مامۆستای کار بوو

پاشەڕۆژبینی منی هەژار بوو
بەسەر وەک مردوو بە دڵ هوشیار بوو

***

لە جێی هەموو کەس پشتیوانم بوو
ڕووناکی دڵ و دیوەخانم بوو

هەم هێزی ئەژنۆ و جێی ئامانم بوو
قەڵغانی تیغی دوژمنانم بوو

***

وەکوو حاجییەکان دەستیدا باڵم
بوو بە سەبەب کار ژینی مناڵم

لێفە و دۆشەک و ئەسپابی ماڵم
ڕەونەقی فکر و ئەقڵ و خەیاڵم

***

قەزای دەزگاکەم لە کەسێ کەوێ
بەتاڵ ئەگەڕێ و ئەخوا و ئەخەوێ

گایەک بەتەنیا ئەخوا بە شەوێ
سەرزل و ملپان لێی پاڵ ئەکەوێ

***

یاخود ئەگەڕێ دایم ماڵەوماڵ
سەگ لێی ئەوەڕێ توولە تا گەماڵ

ڕووزەردی عالەم گەورە تا مناڵ
پێی ئەڵێن هەزار قسەی ترش و تاڵ

***

قەترەی حەیاکەی چونکە تکاوە
هێندە ماڵان و دێهات گەڕاوە

عەبای حورمەتی یەکسەر دڕاوە
قسەی تاڵ لەلای گۆشت و پڵاوە

***

وەختی مردنی دەزگاکەم یەقین
شینی بۆ ئەکەم هەروەکوو شیرین

کفن هەم دفن یاسین و تەڵقین
تەسلیمی ئەکەم بە خاک و زەمین

***

موفتی لە خوڵقا تۆ بۆیە خاسی
هەقیقەتبێژ و نیعمەتشوناسی

قەلبەن لە سپڵە و بێوەفا یاسی
دڵپڕ لە دەردی وا گێژ و کاسی