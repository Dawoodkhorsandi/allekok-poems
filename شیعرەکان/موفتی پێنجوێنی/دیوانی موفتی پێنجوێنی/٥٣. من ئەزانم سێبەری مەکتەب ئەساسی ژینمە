شاعیر: موفتی پێنجوێنی
کتێب: دیوانی موفتی پێنجوێنی
سەرناو: من ئەزانم سێبەری مەکتەب ئەساسی ژینمە

من ئەزانم سێبەری مەکتەب ئەساسی ژینمە
حورمەتی خاکی وەتەن ڕوکن و حەساری دینمە

تازە خەڵفێکم لە باخی مەکتەبا ئەشنێمەوە
باخەوانی من موعەللیم عیلم و فەن پەرژینمە

کوردم و ئەولادی کوردم بیشمرم وەسیەت ئەکەم
پێم بڵێن ئەی کوردە هۆشت بێ لەجێی تەڵقینمە

چاوەڕێی بەرزی وڵاتم سەرکەوێت و بەرکەوێ
بۆ ئەمە شەو تا بەیانی ئاه و ناڵە و شینمە

حەز ئەکەم خاکی وڵاتم سەوز و پاراو بێ بە ئاو
شاهیدم لافاوی ئاوی چاوی پڕ ئەسرینمە

من چ باکم باخی شاهی یا حەدیقەی گەورەیە
دڕک و داڵی هەرد و کێوم نێرگس و نەسرینمە

گەر ئەپرسن شۆرەت و ناوم بڵێن «عەبدولکەریم»
بێچووە تووتنچی، نەوەی موفتی وەتەن پێنجوێنمە