شاعیر: موفتی پێنجوێنی
کتێب: دیوانی موفتی پێنجوێنی
سەرناو: خۆزگە وەک خەڵکی منیش بەجارێ

خۆزگە وەک خەڵکی منیش بەجارێ
دینارم ئەبوو پێنج شەش هەزارێ

نەم ئەدا بە حەج نەم ئەدا بە ژن
سێ چوارێ بێنم بۆ ڕابواردن

لاحیا فی الدین بۆ تاقە پیاوێ
ژنێکی بەسە و سێ چواری ناوێ

نە خەرجم ئەکرد بۆ ئەسپ و بڕناو
نە زیافەت کردن بۆ شۆرەت و ناو

نەم ئەدا بە دێ و ئاو و ئیجارە
هەزار پیاوم بێ بە زۆری پارە

نە قەسر و خانووی نەخشین و ڕەنگین
هەر خۆم حساب بم لە ڕووی سەرزەمین

بیاندەم بە کرێ بە پیاوی ناودار
خۆم بم بە حەیتە و ڕەئیسی ناوشار

نە عەرەق خواردن مەزەی ڕەنگاوڕەنگ
گاهێ شەرەنگێز گاه مات و بێ دەنگ

ئەمدا بە بەرد و کەرەسەی ڕەنگین
پردێکم ئەکرد لە ڕێگەی پێنجوین

تا ئاخر زەمان بۆ دنیای ڕووناک
شۆرەت و ناوم نەئەچوە ژێر خاک

ئەگەر ئارەزووم ڕەزای خوا بێ
سێ حەجیش زەحمەت، خێری وەها بێ

کچی دێهاتی کێلوو و نزارە
بۆ ماست فرۆشتن دێن بۆ ئەم شارە

کراسی چیتی دڕاو لە بەردا
ئەدەن لەم چەمە باران لە سەردا

وەختێ بە وردی تێیان ئەفکرم
دڵم دێتە کوڵ نزیکە بمرم

ڕێبواری تریش هەزاران هەژار
بە ڕۆژ و بە شەو لە دێهات و شار

دەردی ئەم چەمە و سەرما ئەنۆشن
پارەدار هەموو چاویان ئەپۆشن

داخی بە جەرگم بۆ پیاوی پێشوو
پرد و ڕێگایان ئەکرد بە تێشوو

یەزدانپەرست بوون بێ ڕیا و نیشان
ساف و بێ فیز و شیرین موسوڵمان

هەرچیان ئەکرد هەر بۆ خوا بوو
دوژمن لەلایان نەفس و هەوا بوو

ئەم دەورە ئەمڕۆ بۆچ وا شێواوە
دین و ژیانمان زۆر ناتەواوە

هەرچەندە کە خۆم کوردم درشتم
وەختێ کە پارەی زۆر هاتە مشتم

حەجی پێ ئەکەم ژن ئەکەم بە سێ
بە کوێری چاوی بەر و دراوسێ

موفتی بەسیەتی چەناگەبازی
بەم بێکەسییە بە کێ ئەنازی