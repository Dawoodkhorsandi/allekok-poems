شاعیر: سوارە ئیلخانیزادە
کتێب: خەوە بەردینە
سەرناو: شینگێڕێ
لەبارەی شیعر: شینێکی کورت بۆ کۆچی دوایی حاجی ڕەحمان ئاغای موهتەدی

هەڵدەگرێ بکەینە داد و هاوار
بگرین بەکوڵی دڵی بریندار

جێی خۆیەتی با لەش ئاگرین بێ
سوێی خۆیەتی دڵ پڕی برین بێ

ئوستادی مەرامی کورد ویستیم
هۆی هۆنەریی و هونەرپەرستیم

پێنووس کە پەسندی تۆ دەنووسێ
بەرپێ لە ڕەشاوی دڵ دەخووسێ

گوێ بگرە ڕەفیقی دوور وڵاتت
ئەو شیعرە دەنووسێ بۆ خەڵاتت

تەرمت کە دەچێتە گۆڕخانان
هەڵدەگرێ هەڵی گرن بە شانان