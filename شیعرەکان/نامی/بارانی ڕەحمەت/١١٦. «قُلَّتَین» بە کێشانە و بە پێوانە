شاعیر: نامی
کتێب: بارانی ڕەحمەت
سەرناو: «قُلَّتَین» بە کێشانە و بە پێوانە

حەددی قوللەتەین بە کێشانەی ساق
تا پێنج سەد «رِطل»ە، بە ڕیتلی عێراق

ھەفتا تەورێزی و کەسرێکە بە جەم
لەسەر کێشانەی وڵاتی عەجەم

ئەمما بە پێوان بۆ جێی مودەووەر
بۆ پانی گەزێ، ڕاستە و موعتەبەر

بۆ قووڵی دوو گەز بە گەزی نەجار
گەزی نەجاریش وایە بە قەرار

گەز و چارەکە بە زیراعی دەست
ئەم قسە ڕاستە لێی ببە سەربەست

بۆ جێی چوارگۆشە کافییە و مەعقوول
زیراع و ڕوبعی عەرز و عومق و توول

بە زیراعی دەست کە موعتەدیل بێ
نەک بۆ درێژی و کورتی مائیل بێ