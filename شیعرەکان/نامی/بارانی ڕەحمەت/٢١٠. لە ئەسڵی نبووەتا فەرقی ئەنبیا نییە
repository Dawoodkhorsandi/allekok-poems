شاعیر: نامی
کتێب: بارانی ڕەحمەت
سەرناو: لە ئەسڵی نبووەتا فەرقی ئەنبیا نییە

بۆ پێغەمبەران نییە تەفاوەت
لە ئەسڵی وەزعی وەسفی نبووەت

ھەرکەس ھەریەکێ لەوانە تەکزیب
بکا، ئیمانی نابێ بە نسیب

ھیچکەس لە پەری و فریشتە و ئینسان
ناگا بە پایە و مەرتەبەی ئەوان

لەناو خۆیانا سەلەف و خەلەف
بەعزێ لە بەعزێ ئەفزەڵ و ئەشرەف

دروستە بە شەرع بڵێی ئەفزەڵە
لە غەیرە موڕسەل ھەرکام موڕسەلە

سێسەد و سیازدە یا پازدە ڕەسوول
لە ئایە و حەدیس سی کەسیان مەنقوول

«آدم»، «شيث»، «ادريس»، «نوح»، «هود»ی جەلیل
«صالح»، «ابراهيم»، «لوط» و «اسماعيل»

«اسحاق» و «يعقوب»، «يوسف» و «ايوب»
«ذوالكفل» و «شُعَيب»، ھەم «موسي»ی مەحبووب

«هارون» و «يوشَع»، «اليَسَع»، «الياس»
«اشمويل»، «داود»، «سليمان»ی ڕاس

«عُزَير» و «يونس» «زكريا» و «يحيي»
«عيسي»ی مەسیح و «شمعون» لەگەڵیا

ئینجا «مُحمّد» ساحێب موعجیزات
ڕۆژی ھیدایەت لەبۆ مەخلووقات