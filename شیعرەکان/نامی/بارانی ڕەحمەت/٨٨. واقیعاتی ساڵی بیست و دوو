شاعیر: نامی
کتێب: بارانی ڕەحمەت
سەرناو: واقیعاتی ساڵی بیست و دوو

ساڵی بیست و دوو عەمری جوان مەرد
«طرابلس» و «برقه»ی فەتح کرد

لەم ساڵەدا بوو فەتحی «عەسقەلان»
موعاوییە بوو سەرۆکی یەلان

فەتحی کردەوە براکەی نوعمان
خاکی «ھەمەدان» پاش سەورە و توغیان

جەریر فەتحی کرد «قەزوین» و «زەنجان»
نەعیم خاکی «ڕەی» مەشھوور بە «تاران»

ھەم داگیری کرد «قومس» و «گورگان»
ھەم «طَبَرستان» بە ھێزی مەردان

بە ئەمری عومەر نەعیمی دڵ پاک
بوو بە کۆمەک و یاوەری سەمماک

تا داگیریان کرد بە سوڵح و پەیمان
تەواوی خاکی «ئازەربایجان»

لەم ساڵا بوو ھات سوراقەی مەنسوور
«باب»ی داگیر کرد وەکوو شێری سوور

لە بابەوە چوون بە عەزم و ئیمان
بەکیرە و حەبیب، حوزەیفە و سەلمان

بۆ خاکی «موقان» بۆ «لان» و «تفلیس»
ھەموویان داگرت بە ئەمری ڕەئیس

«عبد الرّحمان»ی ئیبنو ڕەبیعە
ئەم پاڵەوانەی پایە ڕەفیعە

بە ئەمری عومەر بە فەتح و زەفەر
ڕۆیی بۆ غەزای تورکی بەلەنجەر

عوتبە بنی فەرقەد شەجیعی مەشھوور
فەتحی کرد ھەموو خاکی «شارەزوور»

ھەم داگیری کرد خاکی «صامغان»
گەییە نزیکی ئازەربایجان