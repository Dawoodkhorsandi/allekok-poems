شاعیر: نامی
کتێب: بارانی ڕەحمەت
سەرناو: زەکات لە چەن شتا واجبە

زەکات واجبە بەپێی شەریعەت
لە نەقد و جینسی ماڵی تیجارەت

لە ھەرچی بشێ بۆ قووتی ئینسان
لەسەر ئارەزوو، نەوەک بۆ دامان

وەکوو برنج و گەنم و جۆ و زەڕات
ماش و نیسک و نۆک، ھەم باقی ئەقوات

بەوێنەی خورما و مێوژ و ترێ
ئەمانە ھەموو زەکاتیان ئەدرێ

لە مەڕ و بزنا زەکات دەرئەکرێ
وشتر و گایێ ئیشی پێ نەکرێ

جا یەکە یەکە تەفسیلیان ئەدەین
بەیانی شەرتی زەکاتیان ئەکەین

لە ئاڵتوون و زیو دەرئەکرێ زەکات
ئیللا خشڵی ژن بتبێ مەعلوومات

حەددی زەکاتیان بەبێ باس و قاڵ
بۆ زیو سەد و چل، ئاڵتوون بیست مسقاڵ

ماڵی تیجارەت بەگوێرەی قیمەت
حیسابی ئەکەن ئەھلی شەریعەت

ئەمانە ھەردوو پاش موددەی یەک ساڵ
چل یەکیان ئەدرێ تەواو و کەماڵ

ئاڵتوون و زیوێ دەربکرێن لە کان
چل یەکیان ئەدرێ بێ توولی زەمان

خەزێنە کۆنەی پێش عەھدی ئیسلام
پێنج یەکی ئەدرێ فەورەن «بِالتّمام»