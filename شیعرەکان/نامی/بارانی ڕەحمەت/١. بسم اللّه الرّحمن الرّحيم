شاعیر: نامی
کتێب: بارانی ڕەحمەت
سەرناو: بسم اللّه الرّحمن الرّحيم

سەنا و سوپاسێ لەسەر سەفا بێ
سەلامێ لەسەر شێوەی وەفا بێ

ئەویان «تَحيّه»ی زاتی خودایە
ئەمیان «هَديّه»ی ڕەسوولەڵڵایە

بە جیلوەی فەیزی عالی جەنابی
بگا بە ڕۆحی ئال و ئەسحابی

ھەم بەو کەسانە بە ڕێگەی دینا
ئەگەڕێن بە شوێن ھێزی یەقینا

***

پاش سەنای خودا و سەلامی سەروەر
عەرزم ئەمەیە کورت و موختەسەر

بە ئەمری خودا فەرزە لەسەرمان
بزانین مەعنای ئیسلام و ئیمان

ئەسڵ و فەرعی دین، عەقیدە و عەمەل
باش ڕاگیر بکەین تا کاتی ئەجەل

تا بە باوەڕو کردەوەی پەسەند
لە دونیا و دینا ببین بەھرەمەند

جا چونکی کوردی چاکە بۆ کوردان
شیعریش شیرینە لای زەوقی وردان

نووسیم بە کوردی کتێبێکی سووک
سادە و ئاسان بێ بۆ گەورە و بچووک

لەسەر عینوانی «بارانی ڕەحمەت»
چونکی لە دڵا ئەڕژێنێ حیکمەت

ئومیدە ببێ بە مایەی ئیحسان
وەکوو بارانی ئارامی نیسان

تەرتیبی وایە: یەک موقەددیمە
دوو بابی عومدە، ئینجا خاتیمە

لە پێش مەقسوودا ئەم موقەددیمە
لەبۆ چاوڕوونی گەلێ لازیمە

فیعلی موکەللەف «واجبە و حەرام
مەندووب و مەکرووە، مەباحە»، تەمام

«واجب» کردنی مایەی سەوابە
تەرکیشی مایەی قەھر و عەزابە

«حەرام» ئەوەیە تەرکی سەوابە
کردنی مایەی قەھر و عەزابە

«مەندووب» کردنی ئیحسانە و سەواب
تەرکیشی نابێ بە مایەی عەزاب

«مەکرووھ» تەرکەکەی ئیحسانە و سەواب
بیشی کەی نابێ بە مایەی عەزاب

«مەباح» تابیعی مەیلی ئینسانە
کردن و تەرکی ھەردوو یەکسانە