شاعیر: نامی
کتێب: بارانی ڕەحمەت
سەرناو: گرد بوونەوەی حەزرەت ﷺ لەگەڵ مەدینەیی لە عەقەبەی دووھەم

لەوەختی حەجا لە ساڵی دوازدە
لە ئەھلی «طيبه» گەیشت بە دوازدە

شەش کەسی پێشوو بە غەیری جابیر
لەگەڵ حەوت کەسی سادیق و سابیر

مەعاز و زەکوان، یەزید و عەبباس
عوبادە، ھەموو خەزرەجی حەقناس

ئەبووھەیسەم و عەویمی ئەوسی
ئەھلی ئیخلاس و عیززەتی نەفسی

ئەمانە ھەموو ئیمانیان ھێنا
بە خودای تەنھای بەسیر و بینا

کە گەڕانەوە لەبۆ مەدینە
زۆر بڵاوە بوو باسی ئەم دینە

ئەوس و خەزرەجی بۆ ھێزی ئیمان
تاڵب بوون لەبۆ فێر بوونی قورئان

کاغەزیان نووسی بۆ «فخر البشر»
بۆ ئوستازێکی بەرز و ھونەروەر

ئەویش مەسعەبی بۆ ناردن دەرئان
لەبۆ تەعلیمی ئایاتی قورئان