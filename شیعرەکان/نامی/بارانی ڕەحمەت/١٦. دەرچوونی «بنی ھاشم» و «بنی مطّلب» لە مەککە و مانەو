شاعیر: نامی
کتێب: بارانی ڕەحمەت
سەرناو: دەرچوونی «بنی ھاشم» و «بنی مطّلب» لە مەککە و مانەوەیان لە شەعبا

کە ئەمیانە دی قوڕەیشی کوففار
ترسان لە وزعی ڕەسوولی نازدار

گشت بە ئیتتیفاق پەیمانێکیان کرد
پەیمان نامەیان نووسی دەست و برد

ھەموو بەری بن لەم دوو عەشرەتە
کە دڵیان لەسەر یاری حەزرەتە

چوون لە مەبدەئا لەمان جیاوازن
ژنیان نەدەنێ و لێیان نەخوازن

نەکەن لەگەڵیان خەرید و فرۆش
نەڕۆن بۆلایان نە ساغ نە نەخۆش

ھەتا موحەممەد ئاوارە نەکەن
بێکەس و دەست و بێچارە نەکەن

ئەم پەیمان نامەی ناباری سەعبە
بردیان ھەڵیان واست لە ماڵی کەعبە

فەقەت ئەو کەسەی ئەمەیە نووسی
تووشی شەلەل ھات دەستی بنووسی

بەڵێ زۆر دەستی نووسەری پەستی
ماری ئەدبار و بەدبەختی گەستی

خۆلاسە خزمان بەمە «مَحْصور» بوون
ڕۆیشتنە کێو و لە مەککە دوور بوون

لەوەی مانەوە ھەتاکوو سێ ساڵ
بە تەنگی وەزع و بە تاڵی ئەحواڵ