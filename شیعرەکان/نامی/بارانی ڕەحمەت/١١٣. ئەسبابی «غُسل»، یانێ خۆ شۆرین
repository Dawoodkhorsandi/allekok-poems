شاعیر: نامی
کتێب: بارانی ڕەحمەت
سەرناو: ئەسبابی «غُسل»، یانێ خۆ شۆرین

ئەوەی باعیسە بۆ غوسڵی ئەعزا
یانێ شۆرینی سەرتاپای باڵا

یەکەم مردنە، دووھەم مناڵ بوون
حەیز و زەیسانی لە پاش ڕزگار بوون

وەزعی جەنابەت یانێ لەش پیسی
ئەسبابی دووە، ئەگەر ئەپرسی

ئینزالی مەنی و دوخوولی زەکەر
بە ناوی فەرجا، دوا بێ یا بەر

فەرزی خۆ شۆرین ئەووەڵ نیەتە
بۆ دەفعی حوکمی ئەو جەنابەتە

دووھەم شۆرینە بۆ لەشت ھەموو
بە ئاوی ڕەوان چ پێست و چ موو

ناو پەلکەی ژنان ئەگەر تەڕ نەبێ
با بکرێتەوە تا باش تەڕ ئەبێ

بۆ دەسنوێژ و غوسڵ نەبی بێخەبەر
لە قولی پاژنە و کەلافەی مووی سەر

ژێری نینۆک و گۆشە و پێڵووی چاو
لۆچی دەرەوەی گوێیانت تەواو

ھەرچی دەرکەوێ بۆ قەزای حاجەت
بیشۆرە لەبۆ ڕەفعی نەجابەت