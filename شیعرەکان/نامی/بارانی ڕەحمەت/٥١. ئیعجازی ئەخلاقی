شاعیر: نامی
کتێب: بارانی ڕەحمەت
سەرناو: ئیعجازی ئەخلاقی

لە گشت باڵاتر موعجیزەی ئەخلاق
سەرگەردان ئەکا عوقەلای ئافاق

ئەو سیدق وسەفا و ئەو ئەمانەتە
ئەو عەھد و وەفا و ئیستیقامەتە

ئەو شەرم و شێوە و ئەو شوجاعەتە
ئەو حەوسەڵەیە، ئەو مەتانەتە

ئەو چاوپۆشییە و ئەو سەماحەتە
ئەو شەھامەتە و ئەو سەلاحەتە

ئەو دڵ گوشادی و ئەو تەوەککولە
ئەو خۆگرتنە و ئەو تەحەممولە

ئەو دڵسۆزییە و ئەو دڵدارییە
ئەو میھرەبانی و بێئازارییە

ئەو تێکۆشینە لە ڕێی ئەم شەرعە
ئەو بێتەماعی و ئەو زوھد و وەرعە

ئەو ئیعتیدالە لەبۆ ڕەفتاری
ئەو حەلاوەتە لەبۆ گوفتاری

گشت موعجیزە بوون بۆ زومڕەی ئەنام
ئیتر نایەوێ توول دان بە کەلام