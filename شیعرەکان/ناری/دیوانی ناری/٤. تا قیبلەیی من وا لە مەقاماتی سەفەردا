شاعیر: ناری
کتێب: دیوانی ناری
سەرناو: تا قیبلەیی من وا لە مەقاماتی سەفەردا
لەبارەی شیعر: ئەم غەزەلەی بۆ بابە عەلی شێخ مەحموودی حەفید نووسیوە کە لەو کاتەدا لە میسر ئەیخوێند

تا قیبلەیی من وا لە مەقاماتی سەفەردا
یاڕەببی نەبێ خاتری هەرگیز لە خەتەردا

گەر سەرفی غەمم بێ بە دەمی عومری عەزیزم
ناڵێ ئەحەدێ، نەقدی حەیاتی بە زەرەر دا

بڕوا مەکە، وەک ئەهلی سلێمانی و کەرکووک
کەس دەوڵەتی ئیمانی بە سڵق و بە گەزەردا

بۆ تۆ ئەگەڕێ بولبولی دڵ کووچە بە کووچە
بێچارە لەبەر تۆزی سەفەر، غەرقە لە گەردا

مەیلی غەزەلم ناوەتە پێچاڵی هەم و غەم
دڵ خاڵییە ئەمڕۆ، چ لە بەیتا، چ لە فەردا

تا خاتری من میسرە لەبۆ عەکسی جەماڵت
لای ئەهلی خیرەد، عەینی خدێوم لە نەزەردا

بۆ چی نییە ئاساری سەوادی ڕەقەمی تۆ
وەک سورمە هەتا ڕەونەقی بینش بە بەسەردا