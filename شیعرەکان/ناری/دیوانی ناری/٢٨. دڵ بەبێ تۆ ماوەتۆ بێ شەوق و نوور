شاعیر: ناری
کتێب: دیوانی ناری
سەرناو: دڵ بەبێ تۆ ماوەتۆ بێ شەوق و نوور
لەبارەی شیعر: بۆ شێخ مەحموودی حەفید

دڵ بەبێ تۆ ماوەتۆ بێ شەوق و نوور
عاجز و مات و حەزین و بێ سروور

حەیفە قەسری تۆ بمێنێتۆ بەبێ
نەزم و گوفتاری غوڵامی بێ قسوور

وا لە سەرما بێ حەواسیی بێ قیاس
وا لە دڵما غەم، بە خەروار و کلوور

ڕەونەقی ئاوازەیی بولبول نەما
وا لە بازاڕی ڕەواجا لوورە لوور

پرچی دەروێشە، بە دەم باوە ئەڕۆ
هەر وەکوو پووش و پەڵاشی شارەزوور

مێزەری شێخ و مەلا بۆ زیکری مەوت
بوو بە ئاڵایی مەزاران و قبوور

ڕۆژی عەقڵ و فەهم و عیلم و دانشە
نەک خەیاڵاتی پڕ و پووچ و غروور

کوشتەراتی خستە باغی مەعریفەت
تاوە تەرزە و بادەوەی فیسق و فجوور

قیمەتی عیلمی مەلا وەک گاڵە تاڵ
وا شکاوە سەربەسەر ناچێ بە توور

دەوڵەتی وێرانەیی ئێرانە وا
جیلوە ئارا وەک زەمانی سەلم و توور

بوو لە بۆ ئیمدادی فەیزی ئەحمەدی
بێ نفووزە، خەرقە ڕەش، یا میری سوور

وا بە بادەی میحنەت و دەرد و ستەم
سەد دڵی دانا شکا، هەر وەک بلوور

شانە بۆ سۆفی ئەبەد لازم نییە
مێزەری ناوێ مەلا، تا نەفخی سوور