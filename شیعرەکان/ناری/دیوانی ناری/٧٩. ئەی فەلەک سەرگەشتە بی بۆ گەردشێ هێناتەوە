شاعیر: ناری
کتێب: دیوانی ناری
سەرناو: ئەی فەلەک سەرگەشتە بی بۆ گەردشێ هێناتەوە
لەبارەی شیعر: بۆ شێخ ئەحمەدی حەفیدزادە

ئەی فەلەک سەرگەشتە بی بۆ گەردشێ هێناتەوە
ئەهلی عیززەت پاکی سەرگەشتەن بەدەس سەوداتەوە

گەردشت: ساقی، قەدەح: دنیا، موسیبەت بوو بە چات
خۆ لە دنیادا نەبوو لەو چاتە کەس نەیخواتەوە

وەزعی تۆ تەرکی سەفایە، قەلبی تۆ ڕەسمی جەفا
بۆ ئەکەی مەیلی وەفا تۆ بەم دڵ و حاڵاتەوە

چینی پێشانیتە خەتتی میننەت و زوڵم و ستەم
نەخشی میحنەت وا بە تەختەی قاپیەی دەرگاتەوە

مەسڵەحەت چونکوو نەبوونی تۆیە، سا زاتی خودا
زوو بە زوویی بتگرێت و بتکوژێ و بتباتەوە

مەنعی کەس ناکەم لەسەر ڕەفتاری بێ میزانی تۆ
پێت بڵێ لاچۆ سەر و ئەتوار و شکڵت خواتەوە

بۆ چی ئینسافە لە لای تۆ زومرەیی ئالی عەبا
قەیدی زیللەت بێ بە دەستی کافری بەد زاتەوە

پارە بوو سەد دڵ بە نووکی نەشتەر و خاری جەفا
داخی زوڵمت وا بە لالەی ڕوومەتی ساداتەوە

شین و ئاهی کەربەلا و نەینەوا هاتۆ بە نەو
نۆبەتی دەرد و غەمی ئالی محەممەد هاتەوە

بۆ پەرێشان حاڵی و حوزنی پەشێوی فەوجی گوڵ
جەمعی بولبول وا لە شیوەندا بەڕووی باغاتەوە

چون نەما شادی لە بۆ ئەولادی مەحبووبی خودا
لازمە بۆ هەر کەسێ بەیداغی غەم هەڵ کاتەوە