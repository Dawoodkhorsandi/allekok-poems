شاعیر: ناری
کتێب: دیوانی ناری
سەرناو: تووتیی دڵم کە شیوەن و فریاد و ڕۆ ئەکا

تووتیی دڵم کە شیوەن و فریاد و ڕۆ ئەکا
فیکر و خەیاڵی قەندی بەیاناتی تۆ ئەکا

بۆ ئیتیحادی ئیسم و دەوڵەتی جیسمت لەنێوی دڵ
جەیحوونی دیدە عارز و ڕوو شوستوشۆ ئەکا

نووکی موژەم لە مەعدەنی مەعمووری چاوەکەم
بۆ تۆیە دیدە لەعل و گوهەر، گرد و کۆ ئەکا

ڕۆحم بە یادی ڕۆژی ویسالت بە هەر شەوێ
سەیری قسوری دایرەکەی هەشت و نۆ ئەکا

وەک عەندەلیبی باخی ئیرەم دڵ بە هەر وەرەق
خونچەی کەلامی باغی لەبت جستوجۆ ئەکا

شەق بوو مەمی بە دامەنی مەمدووح و عەکسی «دوو»
خەتمە لە ناوی یاوەری من گفتوگۆ ئەکا

ناری لە شەوقی لەبی تۆیە لەم دەمە
شۆخی بە قەند و یاری بە تۆزی گەزۆ ئەکا