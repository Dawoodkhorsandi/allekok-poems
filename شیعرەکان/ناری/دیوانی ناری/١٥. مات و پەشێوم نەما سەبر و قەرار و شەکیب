شاعیر: ناری
کتێب: دیوانی ناری
سەرناو: مات و پەشێوم نەما سەبر و قەرار و شەکیب

مات و پەشێوم نەما سەبر و قەرار و شەکیب
چونکە عیلاجی نەبوو دەردی دڵی بێ تەبیب

فەرمووتە بێ زوو بە زوو، بیکە بە کارم عەدوو
غارەتی دینم بە دوو نێرگسی جادوو فریب

ئەشکم ئەگەر وەک مەیە، ناڵەم ئەگەر وەک نەیە
ڕوومە ئەگەر وەک بەیە، پاکی لە داخی ڕەقیب

ڕوومەتی ڕەخشانە یا، ماهی درەخشانە یا
لەعلی بەدەخشانە یا، لالەیی لێوی حەبیب

زوڵفی لە دوو لا بەڵا، خەتتی چەلیپا نوما
نافییە بۆ ماسیوا، ناهییە بۆ هەر سەلیب

باغی ئیرەم ڕوویەتی، میشکی خەتا موویەتی
دیدەیی جادوویەتی، ڕەهزەنی یار و غەریب

ناری ئەگەر عاقڵی، بۆ لە خودا غافڵی
حەیفە ئەگەر کامڵی، بێ ئەدەبی بۆ ئەدیب