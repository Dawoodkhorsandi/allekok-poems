شاعیر: ناری
کتێب: دیوانی ناری
سەرناو: وەک ڕوودی بەری دووڕووەیە چەشمەیی چاوم

وەک ڕوودی بەری دووڕووەیە چەشمەیی چاوم
وەک سۆزی دڵی شێخە، کزەی جەرگی بڕاوم

مەشهووری هەموو عالەم و ئافاقە کە وا من
سەودازەدەیی عیشوەیی تورکانی ڕەزاوم

تورکێ کە بە زۆری نەزەر و ناز و گرێشمە
بردوویە قەتاری خیرەدی یەغمە کراوم

ئاهوو ڕەوشێ، غەمزە فرۆشێ، بە نەزاکەت
پرسی لە عەقیدە و ڕەوش و مەزهەب و ناوم

پێم وت: کە لە زومرەی خەدەمی عاشقی ڕووتم
بۆ میهری ڕوخت، مایل و موحتاجی هەتاوم

موحتاجی دەرم، تالبی دینار و درەم نیم
غەمبار و برینداری دڵی تازە بڕاوم

ناری لە دەری حەزرەتی مەحموودە تەمەننای
دەرمانی عیلاجی دڵەکەی تازە دزاوم