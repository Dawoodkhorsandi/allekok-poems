شاعیر: ناری
کتێب: دیوانی ناری
سەرناو: ئەو کە وا تاقە بە شێوەی پێکەنین

ئەو کە وا تاقە بە شێوەی پێکەنین
وەردەگێڕێ پیری سەد ساڵە لە دین

تازە سەییادە لە چینۆ هاتووە
عیدی قوربانە، بە قوربانی دەبین

ئاهوویەکی وەحشە، دڵ وەحشی دەکا
ئەی دڵ ئاگا بە، بە وەحشی دەرنەچین

حەسرەتی زەردیی شەمامەی باخەڵی
عەیشی سوورم پێ دەکا هەر دەم بە شین

ناری ئەمڕۆ عاجز و ئاشوفتەیە
جەرگی سووتاوە بە هیجری نازەنین