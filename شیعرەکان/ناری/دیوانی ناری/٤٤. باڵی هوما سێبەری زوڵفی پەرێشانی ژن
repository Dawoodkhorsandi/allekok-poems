شاعیر: ناری
کتێب: دیوانی ناری
سەرناو: باڵی هوما سێبەری زوڵفی پەرێشانی ژن

باڵی هوما، سێبەری زوڵفی پەرێشانی ژن
نافەیی میشکی خەتا: پەرچەمی ئەفشانی ژن

کەعبەیی ئەربابی دین، قیبلەیی خەڵوەت نشین
شەمعی شەریعەت کوژێن، ڕوومەتی ڕەخشانی ژن

بایسی توولی حەیات، عیللەتی فەوت و مەمات
خەندە بە ڕووی نازەوە، ڕوومەتی ڕەخشانی ژن

باغی دڵ و کانی دڵ: گوڵشەنی ڕوخسارییە
گەنجی فەرەح بەخشی دڵ، لەعلی بەدەخشانی ژن

ئایەتی میهر و وەفا، سوورەتی سیدق و سەفا
مەرهەمی دەرد و جەفا، غونچەیی خەندانی ژن

مەرکەزی عەیش و نەشات، زەمزەمی عالی سیفات
چەشمەیی ئاوی حەیات، چاهی زەنەخدانی ژن

مەئمەنی ئەمن و ئەمان، مەلجەئی شێری ژیان
چەتری سەری عاریفان، سێبەری دەربانی ژن

ئەم غەزەلی نارییە عیللەتی ناچارییە
ترسە لە بێ نانی و مەخسەرە پێدانی ژن