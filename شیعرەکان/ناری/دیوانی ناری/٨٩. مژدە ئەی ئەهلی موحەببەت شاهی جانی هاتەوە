شاعیر: ناری
کتێب: دیوانی ناری
سەرناو: مژدە ئەی ئەهلی موحەببەت شاهی جانی هاتەوە
لەبارەی شیعر: بەبۆنەی گەڕانەوەی شێخ مەحموودی حەفیدەوە لە دەست بەسەریی هیندوستانەوە

مژدە ئەی ئەهلی موحەببەت شاهی جانی هاتەوە
حوججەتی موڵک و نیشاتی جاویدانی هاتەوە

تا نەبێ بێ ناز و جیلوە خانەدانی ئەحمەدی
جیلوەبەخشی حوسنی باغی دوودەمانی هاتەوە

وا لە سایەی مەرقەدی قوتبی مەداری شێخەوە
مەرکەزی نوقتەی مەداری میهرەبانی هاتەوە

موددەتێ خاکی سلێمانی بە غەم وێرانە بوو
ئایەتی عەیش و ئەساسی ئاوەدانی هاتەوە