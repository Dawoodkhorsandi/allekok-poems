شاعیر: نالی
کتێب: دیوانی نالی
سەرناو: ئاخ لەگەڵ ئێمە حەبیبە سەر و پەیوەندی نییە

ئاخ لەگەڵ ئێمە حەبیبە سەر و پەیوەندی نییە
نەیشەکەر قەددە، بەڵا بەندی هەیە، قەندی نییە

عادەتێکی هەیە هەرگیز لە کەسێ ناپرسێ
زاڵمێکی وەیە قەت خەوفی خوداوەندی نییە

دەرحەقی من زەهر و سرکەفرۆشە بە برۆ
دەرحەقی غەیری ئەمن غەیری شەکەرخەندی نییە

دولبەرێکم هەیە مەشهوورە بە بێمانەندی
بێشک و شوبهە، خودا شاهیدە، مانەندی نییە

ئەهلی دنیایی لەبەر حیرس و تەمەع هوشیارن
بە خوسووسی بگەڕێی مەست و خیردەمەندی نییە

خانەقاش هەروەکوو مەیخانە، کە هەر ئاوا بێ
مەجلیسێکی هەیە، ئەمما گەپ و گۆبەندی نییە

واقیعەن خانەقە خۆش زەمزەمەیێکی تێدا
یە، بەڵا قەندی هەیە، گەندی هەیە، ڕەندی نییە

مەدرەسە، مەحبەسەیە، مەبحەسەیی وەسوەسەیە
کەسی تێدا هەیە، ئەمما خۆش و خورسەندی نییە

تالیبی ڕاهی حیجازم، لە موخالیف هەڵدەن
بێ نەوا قەلبی حەزینم قووەتی بەندی نییە

شیعرەکانم، کە جگەرگۆشی منن، دەربەدەرن
دڵی نالی چ ڕەقە، قەت غەمی فرزەندی نییە!