شاعیر: حافزی مەهابادی
کتێب: دیاری مەهاباد
سەرناو: برین تا گەرمە سووک و بێ‌ترسە
لەبارەی شیعر: نووسین و ئامادەکردن: کەماڵ ڕەحمانی - دیاری مەهاباد، چاپی سێیەم، ساڵی١٣٨٦، لاپەڕە ٨٣.

برین تا گەرمە سووک و بێ‌ترسە
کە ساردەوە بوو بەژان و قورسە

سووتاوە لە سوێی خاڵی گەردەنێ
هێند تامەزرۆیە بە دۆش دەژەنێ

ڕووبینی و ڕیا بۆ بەرحوزوورە
چاو حەیا لە چاو دەکا، مەشهوورە

سەولە زیاد نابێ بە کلکەسووتە
وڵامی دەدرێ بە تووتە تووتە

خاڵە گیان! بۆیە پێت دەڵێم خاڵە
چۆلەکە بگری بۆ ئەو مناڵە

نابووتی دەستی پەڵپ و بیانووم
لە ساجی عەلی ناوم کەبانووم

تاسەم لێت نەشکا ناردی بە دووتا
بۆ نانی بەسەر سێڵەوە سووتا؟ 

هاوین چوو، دڕا لێفەی فەقیری
چەن تاڵە ژینی فەقیری و پیری

ژن تۆسنیش بن، له فەقیریانە
تۆران و زیز بوون شیر و تیریانە