شاعیر: حافزی مەهابادی
کتێب: دیاری مەهاباد
سەرناو: پیاوی قەرزی کۆن و خزمی دوور وڵات
لەبارەی شیعر: نووسین و ئامادەکردن: کەماڵ ڕەحمانی - دیاری مەهاباد، چاپی سێیەم، ساڵی ١٣٨٦ لاپەڕە ٢٩.

پیاوی قەرزی کۆن و خزمی دوور وڵات
دێنێتەوە بیر گەر زۆری بۆ هات

خزم بە کاری قیامەت نایە 
مەعلوومە دنیا هەر بۆ دنیایە

بەو کەسە دەڵێن عاقڵ و وشیار 
دوو جار لە جێیەک پێوەی نەدا مار

بە کەسێک دەڵێن عەقڵی تەواوە
خەمی نان بخوا شوتی هەر ئاوە

جارێکت خواردم بە سندانت بێ
دو جارت خورادم نۆشی گیانت بێ

گاڕانەکەیان ڕادا بە زۆری
تازە دەپرسێ له مانگا بۆری

ئاوری بن کایە بۆسۆی لێ نایه
دزی خۆماڵی لە گرتن نایە

دز و خاون ماڵ گەر ببنە هاودەست
گا لە رۆچناوە دەردێنن بێ‌هەست

ئەگەر بکەویه بەر هەڵمەتی شێر
قەت پەنا مەبە بۆ رێوی بێ‌خێر