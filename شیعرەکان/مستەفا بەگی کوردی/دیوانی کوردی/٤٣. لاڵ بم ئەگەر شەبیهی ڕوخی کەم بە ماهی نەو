شاعیر: مستەفا بەگی کوردی
کتێب: دیوانی کوردی
سەرناو: لاڵ بم ئەگەر شەبیهی ڕوخی کەم بە ماهی نەو

لاڵ بم ئەگەر شەبیهی ڕوخی کەم بە ماهی نەو
یا دڵ بدەم بە میهری نیگارێ بە غەیری ئەو

تەسخیری ڕۆم و غارەتی ئێران دەکا ئەگەر
کاکۆڵی زەنگباری بە هێرش بخا جڵەو

شادم، کە بەڵکوو بێتە خەوم یار و بەختەکەم
بەدبەختی نایەڵێ کە دوو چاوم بچێتە خەو

حاسڵ بە غەیری دەرد و جەفا و ئەلەم نییە
ڕۆژێ کە بێن زەراعەتی عومرم بکەن درەو

ئەمن و جەفا، فیراق و ئومێدی ویساڵی یار
کاغەز ڕەفیقی ڕۆژمە، شەمعیش ئەنیسی شەو

کوردی دلێری عەرسەیی نەزم و فەساحەتە
جەولان دەکا هەمیشە وەکوو بەرقی تیژڕەو