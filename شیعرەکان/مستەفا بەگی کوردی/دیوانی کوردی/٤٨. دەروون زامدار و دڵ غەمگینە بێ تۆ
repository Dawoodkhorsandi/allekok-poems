شاعیر: مستەفا بەگی کوردی
کتێب: دیوانی کوردی
سەرناو: دەروون زامدار و دڵ غەمگینە بێ تۆ

دەروون زامدار و دڵ غەمگینە بێ تۆ
سەرم گێژ و تەنم بێ تینە بێ تۆ

خەوم بێ هۆشییە، بەرگم پەڵاسە
خۆراکم خوێنە، شادیم شینە بێ تۆ

لە چاو ئەشک و لە دڵ ئاهم کە دەردێ
دەڵێی تۆفانی با و بارانە بێ تۆ

جێگام سەحرایە، وەحشیم یار و هاودەم
دڕک فەڕش و کوچک باڵینە بێ تۆ

لە ئەشک و ئاهی تار ئاوێنەیی دڵ
جەماڵی زەرد و ڕەش ڕەنگینە بێ تۆ

سەرم سەمتوور و سینەم چەنگ و دڵ دەف
خەفەت بار و مەقام ناڵینە بێ تۆ

کەباب دڵ، خۆین مەیە، ساقی فیراقت
قەدەح چاو و مەزەم ئەسرینە بێ تۆ

دەروون گوڵزار و خوێن گوڵ باخەوان دڵ
فوغان بولبول، جەفا پەرژینە بێ تۆ

ڕەقیب ڕووترش و ئەشکی دیدە سوێرە
حەیات تەڵخ و ئەجەل شیرینە بێ تۆ

زومستان مەیلەکەت، پایز براکەم
بەهاری عومر و دین هاوینە بێ تۆ

ئەوا من بووم بە شا و سوڵتان و والی
تۆ خوا سا کاکە گیانە ژینە بێ تۆ

لە هاوسایان لە تاو ناڵینی کوردی
دوعای مەرگە، لەوێ ئامینە بێ تۆ