شاعیر: مستەفا بەگی کوردی
کتێب: دیوانی کوردی
سەرناو: چاوەکەم خۆ من برینداری خەدەنگی چاوی تۆم

چاوەکەم! خۆ من برینداری خەدەنگی چاوی تۆم
زار و بیمار و گرفتاری کەمەند و داوی تۆم

وێڵ و سەرگەردان و خار و عاجز و ئاشوفتە حاڵ
دڵ بە تاڵان چووی سوپای کاکۆڵی تێک ئاڵاوی تۆم

گەر دەپرسی داد و گریان و فوغانم بۆچییە
ڕاستە باوک مردە نیم ئەمما جگەر سووتاوی تۆم

سەد کە تۆ فیکری ئەسیری خۆت نییە ئەمما ئەمن
خۆ دەزانی چونکە ڕۆژ بێ خورد و شەو بێ خاوی تۆم

من لە بەر پیری قەدم خەم نەبووە ئەر باوەڕ دەکەی
قەد خەمیدەی قامەت و باڵای وەکوو لاولاوی تۆم

قاتڵی من کەس نییە بوختانی ناحەق بۆچ بکەم
من شەهیدی خەنجەری موژگانی تازە ساوی تۆم

هەر کەسە عەبد و موریدی موڕشیدێکە سا ئەمن
هەر وەکوو هیجری مورید و گیان فیدای هەمناوی تۆم