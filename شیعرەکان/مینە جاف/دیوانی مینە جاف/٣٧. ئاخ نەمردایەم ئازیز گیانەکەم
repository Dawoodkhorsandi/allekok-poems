شاعیر: مینە جاف
کتێب: دیوانی مینە جاف
سەرناو: ئاخ نەمردایەم ئازیز گیانەکەم

ئاخ نەمردایەم ئازیز گیانەکەم
تاقە گوڵەکەی باغی ژیانەکەم

ئەم جووتە چاوەم پڕ لە خوێناوە
لە دووریی تۆوە کوێر و لێڵاوە

ئازیز گیانەکەم وە ئایەی شەریف
سوێن وە موعجیزەی ڕەسوولی عەفیف

تا دەستی دێوی ڕەقیبی بەدخوو
بیتەنێ پەردەی تەلیسم و جادوو

لەت نەکرێ بە تیغ پەی نەکرێ بە شیر
هەزار تامەزرۆی وەک من ئەبێ پیر

نابینین شێوەی بەژنی باڵاکەت
نانیشین وە شاد لە سای ئاڵاکەت

دەبێت هەر بگرین بمرین لە دووری
دڵمان وە گریان بدەین سەبووری

سا خوا توخوا لەبەر پێغەمبەر
بیکە بە خاتر سەییدی سەروەر

دەلیلێ بە خێر بنێرە بۆمان
پەل پەلی بکا دێوی بێ ئامان

ڕێمان نیشاندا بەرەو ڕووی مراد
بە وەسڵی باڵای ئازیر بین دڵشاد