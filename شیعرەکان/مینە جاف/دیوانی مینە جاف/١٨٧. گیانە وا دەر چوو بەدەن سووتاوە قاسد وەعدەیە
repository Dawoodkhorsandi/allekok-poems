شاعیر: مینە جاف
کتێب: دیوانی مینە جاف
سەرناو: گیانە وا دەر چوو بەدەن سووتاوە قاسد وەعدەیە

گیانە وا دەر چوو بەدەن سووتاوە قاسد وەعدەیە
بمدەرێ تۆ بی خوا گەر پێتە سا تۆ موژدەیە

وا لە خمخانەی دەروونا دڵ بە خەم تاوایەوە
ئەی خودا لای یار دەلیلێ یا لە ڕیێ گوم کەوەیە

لێمگەڕێ با بمکوژێ ئەم دەردە تو خوا ئەی حەکیم
قەد عیلاجی ناکرێ چونکە دەوای بێ هوودەیە

ئەی خوا تۆ کەی نەجاتی من لە دەست دووری ئەدەی
بوو بە قیبلەی دڵ هەموو جێگە و وڵات و هەردەیە

سووتیا پەردەی سەبووریم وا بە ئاوی ئیشتیاق
یا ڕسول اللە بە شیرێ یا خەبەر هاوردەیە

هەر ئەبێ من بم ئیلاهی شێت و لێوە و دەر بە دەر
بۆچ نەبوو وەک من زەبوون و دڵ بەخەم ئالوودەیە

(مینە جاف شەخسێ مەگەر نەیچەشتبێ ژەهراوی عیشق
مەنع و تۆمەی تۆ بکا، چونکە دڵی ئاسوودەیە