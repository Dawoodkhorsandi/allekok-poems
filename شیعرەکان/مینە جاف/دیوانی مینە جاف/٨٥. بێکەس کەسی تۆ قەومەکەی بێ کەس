شاعیر: مینە جاف
کتێب: دیوانی مینە جاف
سەرناو: بێکەس کەسی تۆ قەومەکەی بێ کەس
لەبارەی شیعر: شیوەنی «فایق بێکەس»

بێکەس کەسی تۆ قەومەکەی بێ کەس
شەرتە ئێشم بێ تا ئاخر نەفەس

شەرت بێ ئێوارە و سوبح و نیوەڕۆ
تا ئەمرم بڵێم کاک فایقم ڕۆ

دەریای مەعریفەت سەر شاعیرم ڕۆ
ئەدیب و دانا و هەم ماهیرم ڕۆ

فیردەوسی گوفتار بێ دڵ پیرم ڕۆ
حاج قادری کۆی بەرز و ژیرم ڕۆ

داواچی تۆڵەی کوردستانم ڕۆ
سەرۆکی پۆلی شاعرانم ڕۆ

کاکە ڕۆینەکەت بۆ خۆت ئێش نەبوو
هەر ئێش بۆ برا و قەوم و خۆیش نەبوو

دڵنیات ئەکەم چی کورد زوانە
دڵ پڕ لە خوێن و دیدە گریانە

هەر کوردێ بڵێی کە تۆزێ ژیر بێ
دارای عەقڵ و فام، خاوەنی بیر بێ

لەم کۆچی تۆیە ئاوات وە مەرگە
جاڕس لە ژین و بریندار جەرگە

چونکە لە دوای تۆ کەس نییە وەک تۆ
چی بە بیریا بێت بیخاتە دەشتۆ

تۆ لێت یەقین بێ نەمردووی ماوی
هەتا دونیا بێ هەر ناوبراوی

«بیست و حەوت ساڵە» و «شەرتە شەرتە»کەت
هەیکەلن بۆ تۆ لە ناو قەومەکەت

فایق گیان خۆ تۆ دڵ ئازار نەبووی
بێ ڕەحم و خوێنمژ ستەمکار نەبووی

ئەم جەورە چی بوو بەم سەرما و سۆڵە
کردت لەم قەومە شووم و کڵۆڵە

گشت لە قوڕ دایە و خەریکی شینە
هەموو قوڵاخی و سیپاڵ خمینە

بەڵێ تۆ بۆ سەیر باغی ڕیزوان چووی
بۆ دیداری بینی حوور و غیلمان چووی

ئەمما ژیانت لە ئێمە تاڵ کرد
گشت کوردت لێوە و شێت و عەوداڵ کرد

دەڵێم بە مێژوو بەرگوزیدەکەم
ڕووم بێ ڕویشتیت نووری دیدەکەم