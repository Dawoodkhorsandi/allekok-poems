شاعیر: مینە جاف
کتێب: دیوانی مینە جاف
سەرناو: چاوەکەم تو بی و خوا فەرموو ئە ماوای من شەوێ

چاوەکەم تو بی و خوا فەرموو ئە ماوای من شەوێ
بەڵکوو ئاوی وەسڵی باڵاکەت لە ئاری دڵ کەوێ

چوومە لای دوختەر عەزیزم بۆ تەداوی پێکەنی
خەستەیی عیشقی و عیلاجت لەیرە تۆ دەس ناکەوێ

موددەتێکە چاوەکانم وا بە دووریت گل ئەکا
لادە ڕووبەندت نگارا بەڵکوو تاوێ بسرەوێ

شێتی عەشقی تۆم و جانا چی بە دیوانەم ئەکەی
پێم ئەڵێی بێرە ئە لامۆ پێم بڵێ هەر چیت ئەوێ

شەرتە ئەو ڕۆژە خوا دیوانی دادی دائەنێ
مینە بەم زامانەوە یەخەتگرێ دولبەر لەوێ