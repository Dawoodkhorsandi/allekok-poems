شاعیر: مینە جاف
کتێب: دیوانی مینە جاف
سەرناو: ئەی وەتەن زۆر دولبەرە دەشت و دیارە جوانەکەت

ئەی وەتەن زۆر دولبەرە دەشت و دیارە جوانەکەت
نەشئە بەخشایە بە حەققت مەنزەر و سەیرانەکەت

مەڵهەمی زامی دلی ناسۆری خەم باران ئەکا
سروەیی بۆ عەمبەری خۆر کەوتن و عەسرا نەکەت

ئەی وەتەن بۆ داهی و مونسیف بەهەشت ئیسبات ئەکا
لالەزار و گوڵشەنی سەحرا و دەشت و بانەکەت

ئیشتیباهی لا ئەچێت بێ فێڵ ئەڵێت ڕیزوان هەیە
هەر کەسێ بڕواتە سەیری شاخ و دارستانەکەت

ئەی وەتەن باوەڕ بە ئایەی وەسفی ڕووی خۆری ئەکا
کافری موتڵەق ببینێ بەزمی چاو بازانەکەت

دەفعەیێکی تر بە غیلمان سەربەخۆ ناڵێ نییە
چاوی کەوتە گەنجەکان و کۆمەڵی لاوانەکەت

ئەی وەتەن دڵ گەرمە، ئیمڕۆ من تەلەبکارم لە حەق
زوو بە زوو پاڵتاوی ئازادی بکەیتە شانەکەت

کۆمەڵێ بگرن بە خۆشی ئەشرەف و سەردارەکان
بیخۆنۆ شەکراوی ئازادی لە لای سوڵتانەکەت

ئەی وەتەن ئەو ڕۆژە مینە بێت و موژدەی پێ بدا
چەن خۆشە بەو موژدە ساڕێژ بێ دڵە پڕژانەکەت