شاعیر: مینە جاف
کتێب: دیوانی مینە جاف
سەرناو: ئەی زوبان وەک بلبلی گۆیا وەرە مەیدانەوە
لەبارەی شیعر: بۆ «پیرەمێرد» لە سوپاسی شیعرەکانی «دووانەکەی شوێن ماڵەوە»

ئەی زوبان وەک بلبلی گۆیا وەرە مەیدانەوە
چەن گوڵی ڕەنگین بەرە دیوانی کوردستانەوە

بیکە نەزمی مەدح و تەعریف و تەشەککور نامەیێ
بۆ ئەدیبی زۆر نەجیبی داهیەی عەللامەیێ

نوکتەزانی پڕ بەیانی دوودمانی خانەدان
پیری مەشهوور حاجی تۆفیق تاجی دەستەی شاعیران

عەرزی ئیخلاس و ئیرادەت کە لە ڕووی ئینسافەوە
چون وەکیلی تو و لە لایەن میر و عێلی جافەوە

بێژە ئەی پیری زەمان فەرزە تەشەککور کردنت
بۆ هەموو جافێ لە حاڵی ژین و پاشی مردنت

یەک بە یەک مەمنوونی لوتفی تۆین و شوکری تۆ دەکەین
بەم سوپاسە تا قیامەت بەحس و گفت و گۆ دەکەین

هەم ئەزانین گەر زوبانێکمان ببێتە سەد زوبان
شوکری کردارت بە ئێمە ناکرێ شەرح و بەیان