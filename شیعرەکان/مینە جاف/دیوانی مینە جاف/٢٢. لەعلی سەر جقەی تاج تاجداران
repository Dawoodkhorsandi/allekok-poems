شاعیر: مینە جاف
کتێب: دیوانی مینە جاف
سەرناو: لەعلی سەر جقەی تاج تاجداران

لەعلی سەر جقەی تاج تاجداران
ڕەئیس حەڵقەی گشت شەهریاران

جای هانا و ئۆمێد ئۆمیدەواران
دەوای ئێش سەخت دەروون ئەوگاران

کار پەردازی کار بێگانە و خوێشی
دەسگیری گرۆی خەستەی دڵ ڕێشی

پرسیار کەردەی حاڵ پەشێو ئەحواڵی
ئاوی کزەی جەرگ دەروون زوخاڵی

ئاهم جە قوببەی گەردوون کەردەن سەر
چ عەجەب جە لات نەکەردەن گوزەر

شەوان تا وە ڕۆ مەسووزۆ جەرگم
خوا مەزانۆ ئاوات وە مەرگم

یا شا وە تاقیق یە مەعلووممەن
جە بەد ئقباڵی و ناڵەی شووممەن

بۆی کزەی کەباب دڵەی ڕەنجەڕۆ
نەکەردەن مەشام شامەی زاتی تۆ

ئەمجار بەشقی عەشق سەرداری عالەم
سەییدی سەروەر ئەولادی ئادەم

ببەخشووم وە جاه مستەفای موختار
ڕەحمت بۆ وەسەن مەدەرووم ئازار

بکەرۆ دەوای دڵەی پڕ دەردم
بدەرۆ تەسکین هەناسەی سەردم

تەحریر کەر وە لوتف شیرین نامەی
بکەر خەڵاتم ڕەشحەیی خامەی

بەل بۆ وە دەوای زامانی کاریم
شیفا بۆ پەریێ دەروون ئەوگاریم

شاهم وە تاقیق چەنیت عەیان بۆ
سەوگەندم وە زات پاکی یەزدان بۆ

بیللا یە ئاخر نامەی ڕەجامەن
بەینێوەن وەی ڕەنگ لاڵە و نزامەن

شەفیع بۆ جە لات جبرەئیل ئەفزەل
باز تکا کاربۆ سەییدی مورسەل

خیتام دەر وە کار مینەی سیابەخت
وەش کەرۆ دڵەی گرتەی زامی سەخت