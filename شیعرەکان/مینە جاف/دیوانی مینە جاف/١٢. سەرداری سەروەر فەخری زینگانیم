شاعیر: مینە جاف
کتێب: دیوانی مینە جاف
سەرناو: سەرداری سەروەر فەخری زینگانیم

سەرداری سەروەر فەخری زینگانیم
ئاودێری گوڵزار عومری جوانیم

جەلا دەهەندەی نووری بیناییم
سایەت نە جاگەی کەوکەبەی شادیم

ستارەی ئیقباڵ لەوحەی جەبینم
مایە و سەرمایەی دووکانچەی ژینم

کاتێ مەئیووس بیم نە لوتفی شاوە
ناکا دیاردا پەیکێ جە ڕاوە

من و دڵ کەفتین وە گێژی ئەفکار
خەیر بام قاسد ئاما نە کەلار

مەنین وە تەوتیش تا ئاما نەرا
دومای وەش ئاما و سەلام هات وە جا

سوپەرد نامەی عەمبەر بۆی شایی
ساوام سەروە ئەوج فەوجی سەمایی

بۆسام دام وە چەم لێش گرتم تامڵ
تا بوسان چون من دیدە و گیان و دڵ

ئەو وەخت وە ئەدەب ئیعزاز وەزم کەرد
مەتاڵای نامەی شەکور ڕازم کەرد

مەفهووم بی مەفاد گەوهەر کەلامت
یا ڕەب توڕەی تاج دەوران وە نامت

فەرمابێت نە ڕووی لوتف و قارەوە
عیتاب نەی بەندەی سیاچارەوە

قوروان من شوومی بەخت و چارەی وێم
پەی سزا و مەینەت زیادەن وە ڵێم

حاجەتش نییەن وە دەسگیری کەس
کافییەن پەرێم تا ئاخر نەفەس

ئیشارەت پەرێ ڕیجعەت کەردەبێت
فەرمابێت هورێز بێ وە ماوای وێت

گەورەم خواوەن ماواش لێم سەنەن
ڕیشەی نەشاتم جە بێخ دەرکەنەن

تا تەقدیر تەدبیر نەدۆ وە حاڵم
بێ سوودەن جە لام تەدبیری عالەم

بەتاڵەن ئەو بیر شا پەرێم کەردەن
حەرامەن چون مەی جە من تا مەردەن

فەقەت جە خەزنەی لوتفی سەرداری
ئەزڕی مەندەن پەرێم غەمخواری

وە بۆی مشکی خاس خامەی عەبیرین
بکەرۆ عەلاج بەندەی کەمتەرین

تەسکین دەر وە ئێش ئەوگاری جەستەم
تیمارکەر زامان دڵەی مارگەزتەم

شەوان تا وەڕۆ مەکردووم زاری
نە چەم مەڕێزووم ئەشکی گوڵناری

چون قەیس عەوداڵ وە ڕووی هەردانۆ
مەوانوم وە ئێش وە دەم دەردانۆ

هۆشم نەمەندەن قامم بی فانی
ئیسم شەیداکەی مەلیح تەرخانی