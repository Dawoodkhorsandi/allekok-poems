شاعیر: مینە جاف
کتێب: دیوانی مینە جاف
سەرناو: خاڵۆی خاترخا و پیری دەروێشان
لەبارەی شیعر: جواوی نامەیەکی شێخ عوسمان نەوەی شێخ علاالدین نەقشبەندی

خاڵۆی خاترخا و پیری دەروێشان
جاگەی ستەم داد ڕیازەت کێشان

سەرحەڵقەی مەجلیس عەوداڵانی غەیب
ئوستادی دەسگیر یارانی بێ عەیب

بەخشەندەی سەفوەت وە دڵ سیاوان
جانوشین نە جای شێرانی کاوان

دەروون پڕسەفا جە سیدق و سەفا
منەووەر وە شەوق نووری مستەفا

نامەی عەنبەر بۆی پڕ لوتف و سروور
یاوا جاڕووب دا دڵەی پڕ کدوور

بۆسام نیام وە بان نووری بینایی
دەوا کەرد زامان دڵ جە ڕیسوایی

لایێ مەعنا و شەوق لایێ سزابی
لایێ شادی و زەوق لایێ جەزابی

ئە فەرمای پەی چێش گۆشدەر دیدەکەم
تەفسیر کەم پەرێت بەرگوزیدەکەم

شادی و شەوق لەبەر لوتف و وەفای تۆ
ئێش و خەم پەی دڵ مەحجووب جە لای تۆ

پەی تۆ کەرد ئیسبات ڕەویەی سەرداری
پەی من عارەقی جە شەرمەساری

ئارۆ یەن ڕەویە و ڕەسم جاداران
عەفو کەردەی بەد جە خەتاباران

هەر چەن مەئیووسم جە فەیزی حزوور
یا اللە ئیخلاسم باقیەن جە دوور

قوروان دەخوازم ئیمداد و یارین
یاوان وە خزمەت ئەر سەد بێ عارین