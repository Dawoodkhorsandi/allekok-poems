شاعیر: مینە جاف
کتێب: دیوانی مینە جاف
سەرناو: وەرن یاران تەماشا کەن چ شیرین نەوبەهارێکە

وەرن یاران تەماشا کەن چ شیرین نەوبەهارێکە
ئە هەر لایەک ئەچیت یا مێرگە یا خود لالەزارێکە

کەوایی تازەیان پۆشا چیا و هەرد و کۆسار
بە ڕەنگاو ڕەنگی لێی داوە عەجەب نەقش و نیگارێکە

چەمەن ڕازاوەتۆ ڕەنگین بە ڕەنگی لالە و نەرگس
نموونەی جەننەت و ڕێزوان لە گشت دەشت و دیارێکە

ڕەیاحین عەتری بەخشاوە لە عەتری غونچە و عەنبەر
نەسیمی سوبح گاهان تێ شەمیمی موشک بارێکە

چیا ئارایشی خۆی کرد بە سەد ڕەنگ ڕەنگی لێداوە
بە گوڵ چارشێوی داداوە ئەڵێی بووکی تیجارێکە

تەماشای عیشوە و نازی بەڕەزای پاڵی تاوێر کە
ئەلێی مەحبووبی تۆراوە لە سایەی بەرقەتارێکە

شنۆی ئەگریجەیی شەوبۆ لە بەینی لالە و نەرگس
مەڵێ نەمدیوە وەک زوڵفی پەشێوی دڵ فگارێکە

بە تاجی زیو و ئاڵتوونی لە مێرگی دڵ گوشا نەرگس
لەسەر ئاوڕەنگی زمڕووتی لە سیحرا شەهریارێکە

بە عەینی خاڵی سەرو کوڵمی دلارامە
لە جەرگی لالە ئەو خاڵەی کە ماوی و ئاودارێکە

گوڵاڵە چین بە چین سەف سەف لە دەشتا خەیمەیی داوە
بەنەوشە زەرد و سوور و شین عەجایب نەشئەدارێکە

لە هەر کوێ دۆڵ و شیوێ بێ ڕەنگاوڕەنگ نەقشی کریاوە
بەڵێ سەد گوڵشەنی جەننەت لە دەوری کۆهسارێکە

ئەچیتە سەیری هەر مێرگێ لە گوڵ ڕێی پێت نییە داینێیت
دەڵێی سەد دڵ ئەکا حەیران چ شیرین نە بەهارێکە

لە گوڵشەن دەنگی سەمتوور و سەدایی سازت پێناوە
لەسەر هەر سەروێ ئەڕوانی نەوای کۆکۆی هوزارێکە

دەچیتە سەیری گوڵ باغ و بە ڕەنگی ڕوومەتی دولبەر
دەشنێ و پرش ئەدا بولبول لە لایا نەغمەدارێکە

بەنەوشە و سونبول و نەسرین بە عیش و زوڵفیان بەخشە
بە عەینی پەرچەمی پەخش و پەشێوی چاو خومارێکە

ئەمانە مینە جاف گشتی بە ئەمری حەییی دادارە
بنازم قودرەت و جاهی کەوا پەروەردگارێکە