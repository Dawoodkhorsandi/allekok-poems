شاعیر: کاکەی فەلاح
کتێب: دیوانی کاکەی فەلاح
سەرناو: کێ بوو؟

کێ بوو لە تاریکی شەوا
لە سەردەمی شیرین خەوا

بۆ گەلی دیل و بێ نەوا
بوو بە پێشمەرگە و پێشەوا

***

کێ بوو بۆ ژینی سەربەستی
گیانی خۆی خستە سەردەستی

بەرەو ئەو نیازەی بەستی
وتی: نامەوێ ژێر دەستی

***

کێ بوو بەرەو قەڵای دوژمن
بە گیانی خۆ بەخت کردن

کەوتە شەڕی ژین و مردن
تا ڕیشەی دەرهێنا لە بن

***

کێ بوو بۆ عەرەب و بۆ کورد
نۆکەرانی لەت و پەت کرد

ئیستعماری بەو دەردە برد
بڵێ: ئەو باوکەی ئێمە مرد

***

کێ بوو زنجیری تێک شکان
قەڵای باستیلی هەڵتەکان

ئازادی دا بە دیلەکان
ناپاکی دایە بەر تەکان

***

کێ بوو بە پشتیوانی گەل
بۆ سەرکەوتن گەڕا لە هەل

تا ئەو ڕۆژە دەرچوو لە کەل
ناحەزی تیا بکا پەل پەل

***

کێیە ویردی سەر زمانە
جگەر سۆزە قارەمانە

ئازادکەری نیشتمانە
هەقی زۆری لە سەرمانە