شاعیر: کاکەی فەلاح
کتێب: دیوانی کاکەی فەلاح
سەرناو: شوانی بێ فەڕ

هاوار ئەکەم بە ڕۆژ و شەو
ئاخ لە دەس شوانی چاو لە خەو

مەڕ بە گورگان خواردو ئەدا
لەو کەژ و چۆڵ و دەشتەدا

بۆ تۆزێ خەو، تۆزێ پشوو
ئاگر بەر ئەداتە پوشوو

گورگ بەر ئەداتە گیانی مەڕ
شوانی وا پاتاڵ و بێ فەڕ

ئەو مێگەلە بزن و مەڕە
قوربانی سایەی سێبەرە

قوربانی توزقاڵێ خەوە
هۆی بە قڕدانی ئەم، ئەوە

داد لەدەس شوانی خۆپەرست
تێر نەخۆر و سک خۆشەویست

تا ڕاوەستابێ ئەو ورگە
کەی ئاگا و هۆشی لای گورگە

هەر شیری تازە نۆش ئەکا
شتی تر فەرامۆش ئەکا

هەر شنەی شەماڵی ئەوێ
هەر سۆزی شمشاڵی شەوێ

هەر بەستە و گۆرانی ئەوێ
هەر گەشت و سەیرانی ئەوێ

هەر ئاوی سەرچاوەی ئەوێ
هەر دەشتی ڕازاوەی ئەوێ

هەر سایەی سێبەری ئەوێ
هەوای دەشت و دەری ئەوێ

شوانێ ڕەوشتی ئاوابێ
دەربەستی مێگەلی نابێ

بەڵام خاوەنی بزن و مەڕ
مل کەچی نابێ تاکوو سەر

خۆی بێ ترس و پەروا ئەکا
شوانی وا هەر ڕسوا ئەکا

مێگەل ئەداتە دەس شوانێ
کەقەدری شوانی بزانێ

ئەیداتە دەست پاسەوانی
خۆی لەسەر مێگەلی دانێ