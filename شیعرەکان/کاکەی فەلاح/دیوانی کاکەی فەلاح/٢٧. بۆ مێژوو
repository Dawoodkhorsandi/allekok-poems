شاعیر: کاکەی فەلاح
کتێب: دیوانی کاکەی فەلاح
سەرناو: بۆ مێژوو
لەبارەی شیعر: پێشکەشە بە گیانی سمایل خانی سمکۆ

سمکۆش، وەک شێخی نەمر
هەڵۆیەک، بوو، بەرزەفڕ

لەسەر لوتکەی چیاوە
هەر بە هەوری ئەدا دڕ

***

لە شەققەی باڵی خولیای
ئەدا، بۆ ئاسۆی هیوا

بەسەر هەزاران هەزار
دوند و تەپۆلکە و شیوا

***

لە شەوی کوردستانا
سمکۆ بڵێسە و گڕ بوو

بۆ خۆری سەر فرازی
خوێنی مەشخەڵ هەڵگربوو

***

زۆر بن دار و بن بەردی
ئەم خاکی کوردستانە

بۆ هاژەی پەر و باڵی
هەڵۆمان، داستانە

***

ئەو ئارەق و خەباتە
جێی شانازی مێژووە

بۆ سەر بەرزیی وڵاتە
هەڵمەتە و نەمر بووە

***

تاڕاوکەری تامەزرۆ
بەخوێنی گەشی هەڵۆ

ئەم کوردەی کرد ڕەنجەڕۆ
بەکسپەی مەرگی سمکۆ

***

ئەو چیا سەربەرزانە
بۆ هەڵۆ هەر هێلانەن

بۆ ئەو بەچکە شێرانە
هەر بێشەن و هەرلانەن