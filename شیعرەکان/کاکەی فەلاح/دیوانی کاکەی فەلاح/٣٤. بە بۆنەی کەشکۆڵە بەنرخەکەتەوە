شاعیر: کاکەی فەلاح
کتێب: دیوانی کاکەی فەلاح
سەرناو: بە بۆنەی کەشکۆڵە بەنرخەکەتەوە
لەبارەی شیعر: بۆ بەڕێز: کاک سعید شێخ علی شادمان

برا! پیرۆز بێ ڕەنجی پیرۆزت
لەگەڵ هەستەکەی بەرز و دڵسۆزت

ئەم کەشکۆڵەی تۆ گەنجینەی بیرە
بەرهەمی مێشکی پیاوانی ژیرە

دیوانی شیعری وێژەوانانە
هی ئەو دەستەیەی لەسەر چاوانە

ئەوانەی ئەژین لە ناو هەناوا
لە گۆشەی دڵ و گلێنەی چاوا

ئەوانەی کەوا هەر بە ناو مردوون
هەتاکوو دنیا دنیایە زیندوون

ئەوەش دەربەستی ئەو پیاوانەیە
دیارە کردەوەی هەر پیاوانەیە

ئەوەی شوێن کەوتەی ئەو گیانانەیە
دیارە هەر لەگەڵ ئەو کاروانەیە