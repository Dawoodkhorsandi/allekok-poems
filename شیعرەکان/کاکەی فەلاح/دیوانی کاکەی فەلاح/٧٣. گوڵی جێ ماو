شاعیر: کاکەی فەلاح
کتێب: دیوانی کاکەی فەلاح
سەرناو: گوڵی جێ ماو

ئەی ئەو کەسەی هەمیشە
پیشەت کۆشش و ئیشە

بە سەرگەرمی بێ وچان
لەسەر ڕێگەی هەوڵدان

تاکوو دواهەناسەی ژین
بەخت ئەکەی تەوژم و تین

بە ڕەنجی شانی بازوو
بە گاسنی بێ پشوو

جەرگی زەوی دەر ئەدەی
تۆوی بەسەردا ئەکەی

بە ئارەق و ئەشکی چاو
پەروەردەی ئەکەی تیر ئاو

جا بە داسی بزوتن
ئەکەویە درەو کردن

لەگەڵیا ئەکەویە خۆ
پێی ئەبڕی بەرگی مەڵۆ

لەوێ لەسەر پشتی ورد
گێرەی ئەکەی دەست و برد

بە شەنی بێ وچانی
لێک ئەکەی پوش و دانی

دوای ئەو ئەمجا کێشەوە
خۆی ئەکوتێ بۆ پێشەوە

سەروەری گوڵی جێماو
هەر تۆی تۆ ئەی بەجێماو

ڕەنج و کنەی ڕۆژ و شەو
کردەی تۆیە و بردەی ئەو