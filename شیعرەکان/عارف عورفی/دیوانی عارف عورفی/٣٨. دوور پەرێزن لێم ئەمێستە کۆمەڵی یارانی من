شاعیر: عارف عورفی
کتێب: دیوانی عارف عورفی
سەرناو: دوور پەرێزن لێم ئەمێستە کۆمەڵی یارانی من

دوور پەرێزن لێم ئەمێستە کۆمەڵی یارانی من
بێ سەبەب تەرکی ئەفەرموون سوحبەتی جارانی من

تیری هیجرانە جگەرگاهی ژیانی پارە کرد
موشکیلە چارەی برین و دەردی بێدەرمانی من

دڵ ئەسیری دەرد و یاری بێوەفاش لێم عاجزە
نائومێد و زویرە لێم جانی من و جانانی من

دەردی دووری یار و دائیم شەونشینی ئینتیزار
تا سەحەر بێدارە بەخوا چاوی پڕ گریانی من

شەو هەتا وەختی سەحەر بێ یار و غەم یاوەر بووە
ئاه چ ئاڵۆزە بە دەستی جەورەوە دەورانی من

مەستی بادەی ئاخری عومرم، جوانیش چوو لە دەس
بۆیە ئێستە خاڵی ماوە جامی سەر لێوانی من

وا لەناو گێژ و شەپۆلی غەم دڵی بێچارەکەم
غەرقی خوێناوی جگەرمە تا بە ئاو دامانی من

تاکوو ئەم نیوەحەیاتەم ماوە ڕەحمێ بۆ خوا
بۆ شەوێک تەشریف بهێنە خانەیی وێرانی من

یار و یاوەر لێم بە دوور کەوتن لە ناڵەناڵی شەو
بۆیە دائیم دڵحەزینن مەجلیسی دیوانی من

هەر کە ئێوارە ببێ تاقی برۆت میحرابمە
ناکرێ بێ غائیلە بۆم نوێژێکی شێوانی من

مالامالە خانەیی سینەم لەبەر دەردی فیراق
کاسەیی کەیلم بە کەیلە پوڕ لە غەم پێوانی من

دەردی پیری وەزعی کەم ئەوزاعی بۆم بۆتە سەبەب
بێ سەر و سامانە فکری بێ سەر و سامانی من