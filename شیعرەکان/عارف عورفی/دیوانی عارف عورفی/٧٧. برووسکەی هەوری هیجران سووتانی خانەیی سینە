شاعیر: عارف عورفی
کتێب: دیوانی عارف عورفی
سەرناو: برووسکەی هەوری هیجران سووتانی خانەیی سینە

برووسکەی هەوری هیجران سووتانی خانەیی سینە
کڵوکۆی دامرا سەر تا بە خواری تاکوو بنچینە

لە مەیدانی جەماڵا ئەسپی تازی تاو بدا دڵبەر
لە کوێ تۆ تۆزی پێی ئەبڕی بە سواری ئەسپەدارینە

کە ڕۆژی ڕووی لەگەڵ ڕۆژی سەمادا وەختێ جووت بگرن
ئەکەونە شوبهە عالەم ئاخۆ کامیان ڕۆژی پێشینە

مەبادا خوا نەخواستە بەر دۆعایی دەردەدارێ بێ
جوانم خۆت بپارێزە لە ئاه و ناڵەیی سینە

ئەگەر ساتێ خیلافی تەبعی ئێوەی کرد دڵم دەرحاڵ
بە دەستی خۆت لەناو سینە دەری بێنە بیسووتێنە

دەمێکە عاقرە ئەم پیری غەددارەی لە خوا عاسی
بەبێ میهر و نیکاح ئەم قەحبەیە هەر شەو لە زایینە

نەسیحەت بگرە گوێ جانا هەتا پێت ئەکرێ ڕای بگرە
نەکەی هەرگیز دڵی بێچارەی ئەم پیرە مەڕەنجێنە

لە ڕێی خوادا دڵی گرتووم لە بەندی پەنجەکەت بەردە
وەرە خێری بەسە ئەم پیری فەوتاوە مەفەوتێنە

هەتا یاری سەفەرکەردە سەڵامەت دێتەوە لامان
بەخوا عورفی لەسەر قەبرم مەلا مەشغووڵی تەڵقینە