شاعیر: عارف عورفی
کتێب: دیوانی عارف عورفی
سەرناو: برادەر ڕوو لە درگاهی خودا کە

برادەر ڕوو لە درگاهی خودا کە
خوداوەندێ کە وا تەنها و تاکە

نەکەی تۆوی خراپە دانەچێنی
برام بەزری خراپ ناهێنێ چاکە

خراپە هیچی لێ نایەتە بەرهەم
بکە چاکە برادەر چاکە چاکە

نەتیجە و عاقیبەت هەر چوونە بۆمان
لەجێی کەیف و سەما ڕوو لە سەما کە

زەمانە زۆری وەک تۆی خست و کوشتی
نەبەستی پشت بە پشت ئەم کۆنەلاکە

هەزارانی وەکوو تۆی خستە ژێر خاک
لەدەس ئەم پیرە تا ئەتوانی ڕاکە