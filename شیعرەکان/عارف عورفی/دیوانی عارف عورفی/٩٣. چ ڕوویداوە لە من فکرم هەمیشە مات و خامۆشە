شاعیر: عارف عورفی
کتێب: دیوانی عارف عورفی
سەرناو: چ ڕوویداوە لە من فکرم هەمیشە مات و خامۆشە

چ ڕوویداوە لە من فکرم هەمیشە مات و خامۆشە
ئەبێ تەشویشێ ڕووی دابێ کە وا ئەم هۆشە بێهۆشە

ئەڵێن سەبرە بەری شیرینە هەرچەند پێشڕەوی تاڵە
ئەگەر ڕاستە بۆ ئەم سەبرە دڵا خێرا کە تێکۆشە

سوراحی پڕ لە خوێناوی جگەرمی کردووە ئەمجا
کە چی پێشم ئەڵێ یا شێخ شەرابی وەسڵە بینۆشە

ئەگەر جەننەت بە مننەت بێ تەمەننای قەد نەکەم شەرتە
جەهەننەم گەر بە شمشێر دەسکەوێ وەڵڵاهی پێم خۆشە

ئەگەر ڕووی من بە زەردی نەقشی کێشابێ بەهای زۆرە
وەکوو سووری گوڵی ڕووت بێ ئەوا زێڕێکی مەغشووشە

وەکو پەروانەیی دەوری چراغی ڕووتە بێچارە
ئەمین بە باوەفایە دڵ نەکەی هەرزانی مەفرۆشە

ئەیا سۆفی گوناهی من ئەگەر هەر عەشقبازی بێ
خودای عالەم و ئادەم گونەه بەخشا و سڕپۆشە

دڵی بردم بە ڕووخۆشی وەهام زانی بەخت بەرزە
کە چی هیچ پێم نەزانی بوو کە وا یارێکی زۆر تووشە