شاعیر: عارف عورفی
کتێب: دیوانی عارف عورفی
سەرناو: جوانانی خاڵ و میل ڕشتوو کەوێکی ناو کەژ و هەردن

جوانانی خاڵ و میل ڕشتوو کەوێکی ناو کەژ و هەردن
لە بۆ ڕاوی ئەمانە عاشقان سەییادی بنبەردن

ئەیا بولبول تۆ مەفتوونی گوڵێکی، من گوڵ ئەندامێ
کە ئاوازی من و تۆ هەردوو یەک ئاوازی هاودەردن

وەفا کەی بووە لە لای جوانان هەتاکوو چاوەڕوانی بن
جوانان هەرچەند شیرین بن و لاکین حەیفە دڵبەردن

نەخۆشیی زەردوویی زۆر دوورە لە لالە، تەحەییوور مام
چییە عیللەت کە ئەم لالەڕووخانە بۆ چی ڕەنگ زەردن

جوانم، ئەم هەموو قەهەرەی لە دەستی تۆوە چێشتوومە
بەخوای عالەم لەبیرم ناچێ تاکوو سەعاتی مردن

دڵا هەرچەندە ڕووکرژن لە ئارادا ڕەقیب لاچێ
جەمالی ڕووی جوانان هەروەکوو ئاوێنەی بێگەردن

ئەمە چ شتێکی مەعلوومە درشتی عەیبە بۆ جوانان
فەقەت یاری من و تۆ ئەی برادەر هەردوو خاڵ وردن

ئەیا عورفی ئەوەت زانیوە وەسڵی یار مویەسسەر بێ
هەموو دەردێ لە دڵ ئەڕوا لە وەختی دەس لە مل کردن