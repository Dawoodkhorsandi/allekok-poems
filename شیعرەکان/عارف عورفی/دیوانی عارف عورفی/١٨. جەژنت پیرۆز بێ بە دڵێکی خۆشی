شاعیر: عارف عورفی
کتێب: دیوانی عارف عورفی
سەرناو: جەژنت پیرۆز بێ بە دڵێکی خۆشی
لەبارەی شیعر: بۆ جەژنی قوربان موقابیل بۆ هەندێ دۆستان

جەژنت پیرۆز بێ بە دڵێکی خۆشی
شەرابی عەیشی و سەفا بنۆشی

ئیمڕۆ ڕۆژەکەی جەژنی قوربانە
ڕۆژی شادییە و دەس لە ملانە

با یەکتر بکەین گەردەنازادیی
نەوەک ڕوو بدا لەپڕ جودایی

برا ئەتەوێ بەڕاستی بژین
تێرتێر دوو لێوی یەکتر بمژین

ئەمە قانوونی جەژنی قوربانە
لە بەینا ئیتر دڵگیر نەمانە

تا لە کارایە دەورانی فەڵەک
وەک برا بژین بگرین دەستی یەک

برام خێراکە هەتا فرسەتە
بڕۆن بۆ لای یەک دەستە بە دەستە

ئەمجا دەی ساقی پڕ کە جامی مەی
بەیادی جاران لێوە پەیاپەی

موتریب تۆیش خێرا بە نەڕەی کارنەی
کێ ئەزانێ سەبرم کەی بووە کەی کەی

لێ دە دەخیلە بێ ترس و بێباک
بام ئەم حەسرەتە نەبەینە ژێر خاک

لێ دە موقابیل گەردن بلوورێ
چۆن جەژن بێ پێک بۆت هەڵئەسوڕێ

لەو شەرابەی وا بێ دورد و سافە
بەوێنەی گۆنای کەنیشکەجافە

بەیانی جەژن پێش وەقتی سەڵا
لێ دە جامی مەی عیللەت لا ئەبا

ئەووەڵ ڕۆژ لێ دە شەرابی گوڵڕەنگ
تاکوو لە جەژنا نەمێنێ دڵتەنگ

نەوەک شەرابێ بدا سەرخۆشی
بەجارێ دونیا و دینت بفرۆشی

لەو شەرابە بێ کە وا ڕەنگ ئاڵە
بە هەر چوار مەزەب نۆشی حەڵاڵە

هەموو دۆستێکم جەژنە پیرۆزی
پیرۆز بێ یاخوا لە گشت ئازیزی

عورفی بێ چارەیش لە کونجی خەڵوەت
بمێنێ دائیم بۆ دەرد و میحنەت