شاعیر: عارف عورفی
کتێب: دیوانی عارف عورفی
سەرناو: دڵێ دائیم خەیاڵی سەرجەمی هەر ڕوویی لەیلا بێ

دڵێ دائیم خەیاڵی سەرجەمی هەر ڕوویی لەیلا بێ
بە ناچاری وەکوو مەجنوون ئەبێ هەر شێت و شەیدا بێ

لەناو ئەهل و قەبیلەی، ئیختیاری دوورپەرێزی کا
ڕەفێقی وەحشیان و وێڵی دەشت و چۆڵ و سەحرا بێ

کەسێ ویستی لە ێناوی جوانان سەرفی عومری کا
لەڕێی عەشقا هەتا ماوە ئەبێ مەهتووک و ڕیسوا بێ

هەناسەی سەردی من پشکووتنی غونچەی گوڵی ڕووتە
بەڵێ دەم کردنەوەی غونچە بەبێ بادی سەبا نابێ

جوانم بەسیە مەهجووری خودا هەڵناگرێ تاکەی
کە ئەشکی چاوی من تەشکیل بکا هەر ساعەتێ زابێ

وەکوو من کەس هەیە ئاخۆ دووچاری دەرد و میحنەت بێ
سەحەر هەستم غەمێکی تر لە بەختم سەرلەنوێ زابێ

سەری زوڵفی جەماڵی ڕووی کە داپۆشی بەبێ شوبهە
وەکو مانگی شەوی چواردە بە شەرتێ نیوە گیرا بێ

لە شەرما دانەوێنی سەر بەدائیم دەستەئەژنۆ بێ
لە ڕووی یارا گوڵی باغی ئیرەم نەختێ حەیای مابێ

دیسان پێم خۆشە مەسروورم لە ئەوزاعی زەمان عورفی
ئەگەر ئەو دڵبەرە ئەمڕۆ لەسەر عەهد و وەفا مابێ