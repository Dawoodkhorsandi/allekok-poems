شاعیر: عارف عورفی
کتێب: دیوانی عارف عورفی
سەرناو: خوا ئەو زاڵمە بگرێ دوچاری مەرحەلەی کردم

خوا ئەو زاڵمە بگرێ دوچاری مەرحەلەی کردم
لە جوملەی ساڵحانا بووم و بەناحەق چۆن تەرەی کردم

لەدیوانی جەزادا، با گوناهی من لە ئەستۆی بێ
کە چاوی مەستی بوو، مەستی سوراحی و جامی مەی کردم

دەمێ بوو گۆشەی خەڵوەت مەقامی جێنشینم بوو
لەجێی کونجی عیبادەت وا دووچاری ساز و نەی کردم

لە موددەی عومری خۆم هەرچەندە حەرفێکم نەزانیبوو
وەلی ئایەی سەری گۆنای بوو فێری ئەلف و بێی کردم

غەم و عەشق و فیراق و بێوەفاییی یاری ناهەموار
کە شێوەی ئەرغەوانی ڕووم، بە زەردی ڕەنگی بەی کردم

دەمێ بوو پاسەوانی میوەی باغی جەمالی بووم
شوکور پێکهات دڵم ئەمجارە هاتوو و نۆبەرەی کردم

جوانی چوو، بەسەر چوو عەشقبازی و لافی دڵداری
کە چی تازە تەمەننای وادەی ئیمڕۆ و سوبەی کردم

مەقامی عەیش، بارانی بەهاری سەبزی و خوڕڕەم بوو
کە چی بەختی منیش وا هات حەواڵەی فەسڵی دەی کردم

لە کونجی خەڵوەتا بێ غائیلە شاهانە ڕام ئەبوارد
خودایا ئەو کەسە بگرێ دووچاری ئای و وەی کردم