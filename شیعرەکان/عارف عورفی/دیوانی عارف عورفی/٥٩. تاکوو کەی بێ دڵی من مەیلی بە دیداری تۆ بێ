شاعیر: عارف عورفی
کتێب: دیوانی عارف عورفی
سەرناو: تاکوو کەی بێ دڵی من مەیلی بە دیداری تۆ بێ

تاکوو کەی بێ دڵی من مەیلی بە دیداری تۆ بێ
پایبەندی قەفەس و مورغی گرفتاری تۆ بێ

دڵم هەر چەندە لە تۆ غەیری زەرەر خێری نەدی
دەک ملی بشکێ دیسان گەر لەسەر ئازاری تۆ بێ

منم هامسوحبەتی ئەییامی غەمت لوتفت لەگەڵ غەیر
کەژ و کێوم وەتەنە گەر ئەمە کرداری تۆ بێ

ئەی جوانی غەوری غەزەب ئەم غەزەبەت تاکەی بێ
کەمەرم بەستەیی زنجیری سیەه ماری تۆ بێ

خۆشە لام موفتەخیرم گەر دڵی من بێ شەو و ڕۆژ
باغەوانی چەمەن و غونچەیی گوڵزاری تۆ بێ

حەیفە سەد حەیفە دەوای دەرد و غەمی عەشق ئەزانێ
چۆن نەخۆم غەم عەجەبا گەر ئەمە ئەفکاری تۆ بێ

پڕ کە پیاڵە سەنەما زەهرە ئەگەر بینۆشم
گەر قەدەح پوڕ لە مەی و بادەیی سەرشاری تۆ بێ

کەی ڕەوای حەققە کە وا عورفی بێچارە فیدای
سەرووی باڵای تۆ بێ، نوقتەیی پەڕگاری تۆ بێ