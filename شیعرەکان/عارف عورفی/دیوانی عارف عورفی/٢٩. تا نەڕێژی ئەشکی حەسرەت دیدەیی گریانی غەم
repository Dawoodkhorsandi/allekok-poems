شاعیر: عارف عورفی
کتێب: دیوانی عارف عورفی
سەرناو: تا نەڕێژی ئەشکی حەسرەت دیدەیی گریانی غەم

تا نەڕێژی ئەشکی حەسرەت دیدەیی گریانی غەم
کەی لە حاڵی زاری من حاڵی ئەبن یارانی غەم

مەزرەعەی غەم دەردی بێئاوی ئەکێشێ بۆ خوا
دەست و بردێ دابڕێژە هەوری غەم بارانی غەم

ڕۆڵەی غەم شەو کە دێ جێم ناهێڵێ تاکوو سەحەر
دەک خوایا بۆم بهێڵی کۆرپەی نەوجوانی غەم

شاهی غەم غەمخوارمە، غەمخۆری عیجزی حاڵمە
چۆن نەبم مەمنوونی لوتفی حەزرەتی سوڵتانی غەم

هەر لە بوونی ئادەم و حەواوە تاکوو عەسری حاڵ
کەس بووە حاڵی لە گێژی بەحری بێپایانی غەم

کۆمەڵی ڕێی حەقپەرەستی جەمعی وای بۆ هاتووە
گیرەوەی زیندانی عەشق و من لەنێو زیندانی غەم

تاکوو ماوە ئەم دوو سێ ڕۆژە لە ئەییامی عومر
مەسڵەحەت وایە کە ڕابوێری لەگەڵ دەورانی غەم

گەردشی چەرخی فەلەک ڕۆژی ئەزەل وا هاتووە
ڕۆح و ماڵت سەرف بکەی بۆ مەجلیسی دیوانی غەم

وا ئەزانم وەختی چوونت چاترت دەس ناکەوێ
جێگەی خۆشتر لە قەبری گردەکەی سەیوانی غەم