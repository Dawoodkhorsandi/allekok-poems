شاعیر: عارف عورفی
کتێب: دیوانی عارف عورفی
سەرناو: لە کونجی سینە دێ دائیم بەکوڵ ناڵەی حەزینی دڵ

لە کونجی سینە دێ دائیم بەکوڵ ناڵەی حەزینی دڵ
بەسەر چوو موددەتی عومری نەما ئوممێدی ژینی دڵ

جەوانم، مەرحەمەت فەرموو مەهاوێژە تیا پەنجە
دەخیل وریا بە با نەکولێتەوە توخوا برینی دڵ

لەبەر لافاوی ئەسرینی دوو چاوی پڕ لە گریانم
لە سەرتاسەر بەجارێ غەرقی خوێناوە جەبینی دڵ

بە شەو لەجیاتی خەو چاوم تەماشا کە چ هەڵڕێژێ
بە زووخاو ڕەش بووە بەستەر لەژێر سەردا سەرینی دڵ

کە من لام گوڵشەنی جەننەت وەکوو کوڵخانی دۆزەخ بێ
ئیتر چی بێنێتە بەرهەم لە گوڵ ڕێحان زەمینی دڵ

دڵی بۆ ڕاگری ئەسراری سینەم بوو ئەویشم چوو
لە کوێ کوا مەحرەمێ تا بۆی بەیان کەم من نهێنی دڵ

لە حەسرەت چینی ئەگریجەت لە پێچی پەچەیی ڕووتا
وەکوو چینی سەری زوڵفت بووە دیوار و چینی دڵ

دڵێکی فەقر و بێچارە، بچێژێ ئەم هەموو دەردە
بەبێ عیللەت نییە ڕۆژ و شەوی ناڵە و گرینی دڵ