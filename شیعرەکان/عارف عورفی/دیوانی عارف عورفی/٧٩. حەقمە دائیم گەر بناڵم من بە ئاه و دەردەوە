شاعیر: عارف عورفی
کتێب: دیوانی عارف عورفی
سەرناو: حەقمە دائیم گەر بناڵم من بە ئاه و دەردەوە

حەقمە دائیم گەر بناڵم من بە ئاه و دەردەوە
دابڕێژم ئەشکی حەسرەت بەم هەناسەی سەردەوە

شەرتە شەرتی پیاوی مەردان گەر خودا یاریم بدا
تاکوو ماوم نەچمە کۆڕی مەجلیسی نامەردەوە

شەرتی ئینسان ئیعتیقادی دین و ئایینە بە حەق
دینپەرەستی نەک بە تەنها قەولە بەڵکوو کردەوە

یاخۆ بەختی شووممە ئەستێرەیی بەختم کزە
یا غەڵەت نووسرا بە دەستی چەرخەکەی چەپگەردەوە

ساحەبی دین و وەفا ڕووسووری لای قاپیی خودا
ئافەرین بۆ ئەو کەسانەی گۆی هونەریان بردەوە

کاکی خۆم مەعلوومە خوا ڕاستە و بەڕاستی هەر بووە
بۆچ قسەی ڕاستی بمێنێ هەر لە ژێری پەردەوە

زۆری وامان دی بەناوی خزمەتی خیر العمل
زۆر کەسیان ناحەق لە دینی ئەحمەدی لابردەوە

ڕۆژی خۆی دێ هەر دوو لا ڕوو کەینە دیوانی جەزا
من بە ڕووسووری جەنابی ئەو بە ڕەنگی زەردەوە

عورفی مەعلوومە لەلای خوا شاعیرێکی عارفی
حەشری تۆ بکرێ لەگەڵ تەلحە و زوبەیر و سەعدەوە