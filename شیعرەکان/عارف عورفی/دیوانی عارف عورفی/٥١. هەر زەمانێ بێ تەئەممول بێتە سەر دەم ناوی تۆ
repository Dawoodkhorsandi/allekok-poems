شاعیر: عارف عورفی
کتێب: دیوانی عارف عورفی
سەرناو: هەر زەمانێ بێ تەئەممول بێتە سەر دەم ناوی تۆ

هەر زەمانێ بێ تەئەممول بێتە سەر دەم ناوی تۆ
دێتە بیرم پورتەوی ئەسپی بەلاغەت تاوی تۆ

سەروەرا، بڕوا بفەرموو ڕەونەقی ڕووت بۆتە هۆی
نوقتەیی نووری گلێنەی هەردوو چاوم چاوی تۆ

پێچی پڕ پێچی کەمەندت دەست و پێی پێچاوە وا
موشکیلە ڕزگاری نێچیرێ کە کەوتە داوی تۆ

حوزنی دڵ زوو لا ئەچێ، هەم غەم بەجارێ لا ئەبا
گفتوگۆی شیرینی پڕ قەندی تەڕ و پاراوی تۆ

ماهی نەو شێوەی لە شمشێری برۆت وەرگرتووە
تاکو پارێز کەن لە تیغی تیژی تازەساوی تۆ

سەرو و عەرعەر قوڕ بپێون، دانەوێنن ڕوویی شەرم
گەر لەناو باغا ببینن قەددی چون لاولاوی تۆ

شەرتە شەرتی پیاو هەتا ماوم لە دیوانی وجوود
سەرفی عومری خۆم بەجارێ کەم لە ڕێ و پێناوی تۆ

قەد مەکە باوەڕ، گلە ڕوویدا لەڕوویی جەهلەوە
تاجی سەرمە چاوەکەم دەیگرمە بەر پێڵاوی تۆ

عومرتان بادا مەدام ئەی جانشینی پیری خاڵ
عومری تۆ، عومری برای تۆ، عومری تازەلاوی تۆ

ئەم دوو سێ شیعرەم لەلاتان با بمێنێ یادگار
گەر ئەبینی ساڵێکی تر عارفی فەوتاوی تۆ