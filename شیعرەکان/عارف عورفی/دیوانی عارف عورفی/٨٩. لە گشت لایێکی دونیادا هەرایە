شاعیر: عارف عورفی
کتێب: دیوانی عارف عورفی
سەرناو: لە گشت لایێکی دونیادا هەرایە

لە گشت لایێکی دونیادا هەرایە
بە وێنەی شینی دەشتی کەربەلایە

ئەوەی ئیمڕۆ لە مەیدانا گوڕەی دێ
بە بەرزی تێمەگە چاکی کەوایە

هەزاران ئەهلی سەرکردە و بە غیرەت
بە دەنگی ئەهلی چەپڵە موبتەلایە

لە هەر شوێنێ ئەبینی شێرێ مەغدوور
لە لانە مرد و مامەڕێوی شایە

وەرە بڕوانە کاری چەرخی گەردوون
لە هیچ بارا نەبوو هاتۆتە کایە

نەما مایە لەلای هیچ مایەدارێ
کە چی دوو دەس بەتاڵە، هاتە مایە

بە هیچ نەوعێ قسەت ناچێتە توربە
بە دەستێ چەپڵە لێدەی دەنگی نایە

نەما قەدری قەدرزانێ لە ئارا
ئەگەر زانایە گەر شێخ و مەلایە

لە نوێژ و ڕۆژووا سەد بارک اللە
ئەدایان بردە سەر نۆبەی قەزایە

وەفا دەرهەق وەفاداران سەوابە
لە حەق سپڵە وەفا عەینی خەتایە