شاعیر: عارف عورفی
کتێب: دیوانی عارف عورفی
سەرناو: برادەر عەشقبازی و سەبووری گەر چی زەحمەت بێ

برادەر عەشقبازی و سەبووری گەر چی زەحمەت بێ
ئەبێ عاشق لەڕێگەی عەشقەوە دائیم بەهیممەت بێ

نەکا خۆی موفلیسی بەر چاوی یاران و ڕەقیبانی
وەها پیشان بدا دائیم بەوێنەی زەڕ بەقیمەت بێ

مەدە گوێ تەعنەیی ئەغیار لە تیری تانەیی بەدکار
لە بیرم دێ کە ئوستادم وەهای فەرموو بە ڕەحمەت بێ

ئەگەر یاری دڵارامێ لە ڕێگەی عیشوە و نازا
لە ڕووخۆشی و جەوانیدا بە ڕووحسووکی بلیمەت بێ

ئیتر باکی نییە هەرگیز لە دونیادا هەتا ماوە
دووچاری بیری تانەی ناحەز و لۆمە و مەلامەت بێ

هەدەف بێ سینە بۆ تیری موژەی دڵداری هەر خۆشە
بەڵێ یا هەرچی باداباد ئەگەر قەسدت موحیببەت بێ

نەکا بەدعەهدی و سستی لە ڕێگەی عەشقبازیدا
بەوێنەی شێر لە مەیدانا وەکوو ڕۆستەم بەهەڵمەت بێ

لە شمشێری برۆی دڵدار ئەبێ پەروای نەبێ عاشق
لە ساحەی عەشقبازیدا چییە با جەرگی لەتلەت بێ

سەروماڵم ئەگەر بڕوا لەپێناویا نییە باکم
لە گوڵزاری گوڵی ڕووی وەرگرم فرسەت غەنیمەت بێ

بەڵێ ئەشعاری عورفی سافە وەک ئاوێنەی ڕووی یار
ئەبێ پێی ئیعتراف بکرێ ئەگەر نەختێ حەمییەت بێ