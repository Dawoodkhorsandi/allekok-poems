شاعیر: بێسارانی
کتێب: دیوانی بێسارانی
سەرناو: تەرزی بید بە تار

تەرزی بید بە تار...
تەرزی بید چوون زوڵف مەلەرزۆ بە تار

بە هەوای پرشنگ تافی بێ قەرار
نەپای با لوول کۆ سەخت وەرنسار

وەڵگ بید زایف، تەرز تووڵ زەبوون
زەبوونتەر جە تەرز تای کڵافی توون

مەلەرزۆ بە باد سەردی سەبایی
نەڕووی گوڵی سەوز سافی مینایی

پەرسام ئەر هەی بید، دەست نیشانی دەست
تورک تەڕ ئەندام، سای سەهەند پەیوەست

چێشەن درەختان ڕووشان نە باڵان
تۆ سەر سەراوێز، ڕووی زەمین ماڵان؟

بید ئاما جەواب بە زوبانی حاڵ
چوون پەرسات حاڵم، بواچوون هەواڵ

منیچ نەونەمام نازک بەر ئاو بیم
سەرتەرزی لەرزان تافی سەراو بیم

ناگا پەی تەقدیر دیدە سیاوێ
خاو ئالوود سوبح خێزا جە خاوێ

ئامانە سایەم مەخسەڵ دا خاڵان
کۆکۆی خەرمەنی خەمان دا تاڵان

جەو ساوە جۆیای ئەو نەو تارەنان
چۆ بی سەراوێز بێ قەرارەنان