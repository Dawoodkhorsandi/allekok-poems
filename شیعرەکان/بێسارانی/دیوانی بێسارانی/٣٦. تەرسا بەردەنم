شاعیر: بێسارانی
کتێب: دیوانی بێسارانی
سەرناو: تەرسا بەردەنم

تەرسا بەردەنم ...
ڕاسەن سوجدەی دەیر، تەرسا بەردەنم

مەی نە پای مینبەر مەسجد وەردەنم
تەجدیدی مەزهەب عیسا کەردەنم

فتوای بەرەهمەن گێرتەنم نە گۆش
دینم دان جە لای دینی مەی فرۆش

کەردەنم نە دۆش خەرقەی ڕەهبانان
کێشانم جاڕووی دەوری بتخانان

ئانە گشت جە وەخت نادانیم بیەن
فەسڵی سەرمەستی و جەوانیم بیەن

ئیسە ها جە گشت پەشیمانیم بەرد
فەسڵی پیریمەن، جەوانیم ویەرد

وادەی پیریمەن، یاوانم نۆبە
نۆبەی تۆبەمەن کەرەم دار، تۆبە

ئومێدم بە تۆن وەنەم نەگیری
بویەری جە جورم وادەی کەم ویری