شاعیر: بێسارانی
کتێب: دیوانی بێسارانی
سەرناو: ئېم شەو خاری یاو، زەمانەی ویساڵ
لەبارەی شیعر: هێنانە سەر ڕێنووسی هۆرامی: ئاکۆ مارانی

ئېم شەو خاری یاو، زەمانەی وېساڵ
بەردش بە دڵدا جە دەستی خەیاڵ

وەختێ خار نە تەخت دڵ گېرتش قەرار
شکوفتەن نە ڕۇم، گوڵ هەزار هەزار

جە پەی زامی خار، دەستنیشانی دڵ
خەم بی وە گوڵزار، من بیم وە بڵبڵ

ناڵەی بڵبڵییم بڵند پایە بی
جە پەی شۇم بەختیم ئایر مایە بی

جەستەم هەر گریان تا سوب بەیاندا
سوب باڵام نیشان سفتە دڵان دا