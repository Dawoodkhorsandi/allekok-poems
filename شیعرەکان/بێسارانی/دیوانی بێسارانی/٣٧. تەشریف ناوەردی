شاعیر: بێسارانی
کتێب: دیوانی بێسارانی
سەرناو: تەشریف ناوەردی

تەشریف ناوەردی ...
بای شەماڵ چێش بی، تەشریف ناوەردی؟

عەرزو حاڵی من پەی یار نەکەردی
مەر شەربەتی دەست بێ شەرتان وەردی؟

یەقین هەرزەگەرد بێ مەتامەنی
چوون سارائیان خەیاڵ خامەنی

سەرسامی، سادار، سارا گێڵەنی
چۆڵ گەردی کەم فام، تەمام وێڵەنی

مەر هەر کەس دەلیل دەردەدارانەن
قاسیدی نامەی کەفتە کارانەن

چوون تۆ بێ بەینەن ئەحواڵ ناوەرەن
سەودایی سیفەت، خەیاڵ نە سەرەن؟

ئومێد هەن دەرگێڵ سەرزەمینان بای
ئاوارەی وەتەن جام جەمینان بای

تا بە جەستەی من هەنی هەژاران
نەکەری خەریک چەمەڕای یاران