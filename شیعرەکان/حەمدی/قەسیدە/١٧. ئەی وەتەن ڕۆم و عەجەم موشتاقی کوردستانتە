شاعیر: حەمدی
کتێب: قەسیدە
سەرناو: ئەی وەتەن ڕۆم و عەجەم موشتاقی کوردستانتە

ئەی وەتەن ڕۆم و عەجەم موشتاقی کوردستانتە
ئیفتیخاری میللەتی کورد شەوکەتی عینوانتە

بەستە سەربەرزی ئێواران و سبەینان مانگ و ڕۆژ
وەک نیشانی ئیفتیخاری سنگ و نەجمەی شانتە

بەرق ئەدا و ئەڕژێ وەکوو ئەمواجی گەوهەر چەشمەکان
ئاوە یا ڕۆحی ڕەوانی چەشمەیی حەیوانتە

ئاوە یا نوورە لە عەکسی خۆر کە دەبریسکێتەوە
ئەهلی حیکمەت وا دەزانێ دوڕڕەکانی کانتە

گوڵگوڵی سوور و سپی خاڵخاڵی خاکی ڕەش ئەڵێی
پۆدرەیی ڕوخسار و سورمەی ڕشتنی چاوانتە

عاشقی ڕەنگی خەزانی تۆیە بۆیە دێ بەهار
فەسڵی هاوین گەرمی مەیلی بەفرەکەی زستانتە

بۆ چی ئەنباری زەخیرەی کائیناتە شارەزوور
شەهربازاڕ خوانی میوانە لەبەر میوانتە

باسی میوەی تۆ دەکەم بۆیە قەڵەم هاتۆتە بەر
بەستەکانم بستەیی ئەهلی دڵ و عیرفانتە

بۆ ئەمەی جارێ بەسەرتا پێ نەنێم ئەفکاری من
یا بەسەر ڕۆیشتنە یا سەربەسەر هیجرانتە

پڵپڵەی پشتێنی زێڕینی حەبیبی قەومی کورد
زڕزڕە و پشتێنەیی بەردینی قەد شاخانتە

پۆیە سیروان و زەرب بۆ شاڵی چۆغە و ڕانکت
وەک حەریر دیجلەی جەزیرە با ئەدەی بۆ تانتە

کورد کوڕەکاژاوی لووتی وا بڵند کردۆتەوە
هەر وەکوو شەمزینی بادین ئارەزووی بەرزانتە

ئاسمان و شاخی بەرز و سەتحی ئەرزت دەردەخا
ماڵی کوردیت و ئەوە دیوار و حەوشە و بانتە

پەیکوڵی تا قەسری شیرین ڕاکشاوە پێی کوڵی
دەستی قەندیلت درێژە بۆ چراچی وانتە

پیرەمەگروون تاجی شاهانەی بەسەر بەرزی فڕاند
تەم دەماوەند داگرێ مەحجووبی هەورامانتە

خەتتی دیوانی شکستەی گرد و لووتی بەرزی شاخ
وازیحە بۆ سەربەخۆیی توڕڕەیی فەرمانتە

جار بە جارحەمدی گلەت گەر لێ بکا ناحەق نییە
جەردە ڕامەگرە نەڵێن خەڵقی کە جانی جانتە