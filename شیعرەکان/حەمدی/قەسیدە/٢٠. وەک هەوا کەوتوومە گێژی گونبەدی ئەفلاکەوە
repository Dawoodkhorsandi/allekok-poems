شاعیر: حەمدی
کتێب: قەسیدە
سەرناو: وەک هەوا کەوتوومە گێژی گونبەدی ئەفلاکەوە
لەبارەی شیعر: جەنگی دەربەندی بازیان

وەک هەوا کەوتوومە گێژی گونبەدی ئەفلاکەوە
ڕەببی بیبینم وەکوو کیسرا بە سینەی چاکەوە

بۆ کەسێ تا سەر وەفاداری نەبوو بێ مروەتە
سەیری ئەسکەندەر دەکەن ڕۆیی بە مشتێ خاکەوە

چاکە دایم هەر لە پێناوی خراپا ڕۆییوە
گەوهەری دەریا بە دایم وا لەژێر خاشاکەوە

هەر شکستی ئەهلی مەعنای مەتڵەبە دەورانی پیر
ڕەش دەخاتە سەر سپی پیسی ئەکاتە پاکەوە

ئینتیقامی خۆم دەسێنم جەهل ئەگەر مانیع نەبێ
شوعلەیی ئاهم دەنێمە خەرمەنی ئیدراکەوە

خەرقەیی شاه و عەسای مووسا لە لام بێ شەوکەتە
فەخری ئێمە وا بە کەوڵی پۆست و دار مەششاکەوە

عیبرەتە ئەربابی غیرەت تێبگەن من چی دەڵێم
ئەهلی عیسمەت حەپسە سەربەستی بە لای بێ باکەوە

قەومەکانی ڕوپیەخۆرم دێنە بەرچاوم ئەڵێن
گەر بە جۆ بمرێ شەهیدە سەگ بە گۆشتی لاکەوە

لاتن و لۆتی نەفامن بۆ نیشات و مەنفەعەت
دەبنە قوربانی سەگێ بێ شک بە باب و داکەوە

بۆ نەمانی دین و غیرەت هیممەتی کورد و عەرەب
وا بەسەر لەوحەی کیتابی حەسرەتی ئەتراکەوە

تا دەبێتە مولکی ئەربابی حەمییەت کەم دەکا
ئاگری تاجر دەنێتە خەرمەنی مەللاکەوە

شەرتە تا ڕۆژی قیامەت دەست لە ئەژنۆ بەرنەدەم
سەر لە قوڕ نێم بۆ سیادەت بەم دڵەی غەمناکەوە

بۆ دلێری حەزرەتی مەحموود مەمدووحی جیهان
تاقە یەک گوڵ بوو بە فەرقی پیری ئەحمەد کاکەوە

بۆ دوو مەحمودخان ئەمیری سەرحەدی ڕۆم و عەجەم
بوونە ئەسحابی قوڕەیش و چوونە سیلکی چاکەوە

ساڵی تەئریخی دەپرسی «أل کاک احمد غریب»
کەوتە عالەم دڵ حەزین و دیدەیی نمناکەوە