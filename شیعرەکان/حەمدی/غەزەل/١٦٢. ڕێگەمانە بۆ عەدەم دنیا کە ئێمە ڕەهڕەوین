شاعیر: حەمدی
کتێب: غەزەل
سەرناو: ڕێگەمانە بۆ عەدەم دنیا کە ئێمە ڕەهڕەوین

ڕێگەمانە بۆ عەدەم دنیا کە ئێمە ڕەهڕەوین
لەم کونی گەروە هەتا بێ سروە نابێ بسرەوین

هەر بەشی شەوقێکە وەک شەونم کوڕی ڕۆژە زەمان
شەمع و پەروانە و من و یار مەردی مەیدانی شەوین

دەعوەتی سەیدی بە هەم جنسێکی خۆی سەییاد ئەکا
ئیحتیاج ناکا بە دەعوەت ئێمە میسلی کەو کەوین

ئەی سەنەم مەشغوولی بێدارانی ئولفەت بە دەمێ
بانگی هەڵهێنانی چاوی ئێمە نەبووە کڕ خەوین

من منی و تۆ تۆیی عاشق خاسی خۆمانە سەنەم
جاڕی هیجرانە لە وەسڵا هەرچی مەیلت بێ ئەوین

سەیرە ماندووبوون لە دنیایی موحیببەتدا نییە
ڕوو بەدووی لەیلا وەکوو مەجنوون خەریکی سەر ڕەوین

عاشقان کەوتوونە میعراجی موحیببەت ئەی ڕەقیب
مۆڵەتێ تووبی خودا لەم پلەیە تا سەرکەوین

عاشقان فەرهاد و مەجنوون دلبەران شیرین و لەیل
نسبەتەن دیارە کە ئێمەش وەک ئەوانین و لەوین

حەمدی گیرا کۆزەر و بەر بای هەموو خەرمانی عومر
ئێمە بن بێژینگ و نەختێ دار و بەردی سەرکەوین