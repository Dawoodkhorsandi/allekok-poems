شاعیر: حەمدی
کتێب: غەزەل
سەرناو: ڕووم لە تۆیە پرتەوی خورشید و ماهم بۆ چییە

ڕووم لە تۆیە پرتەوی خورشید و ماهم بۆ چییە
خاکی بەرپێت تاجی سەرمە، تەختی شاهم بۆ چییە

کیشوەری سەبرم بە مەعمووری تەسەڕڕوف کردووە
ماڵ و موڵک و شەوکەت و ئیقبال و جاهم بۆ چییە

هەر دەمەی نەوعێکە ڕەنگی چەرخی کەچ ڕەفتاری پیر
گریەیی پڕسۆز و خەندەی قاهقاهم بۆ چییە

زیکری قادر نەقشبەند لەوحەیی قەلبم دەکەم
نامەوێ ئەسڵەن ئیعانەی کەس پەناهم بۆ چییە

خۆشە دەروێشی نەبوونی بۆتە مایەی ڕاحەتی
خەوفی ڕزقی شام و لوقمەی سوبحگاهم بۆ چییە

هەر بەیەک نیمە نیگاهت تا قیامەت مەست ئەبم
چاترە فیرقەت لە وەسڵی وا نیگاهم بۆ چییە

بۆ عەدو بەرقی هەناسە و بەردی ناڵەم کافییە
حەربگاه و ئەسلەحە و نوزم و سوپاهم بۆچییە

ڕاحەتی مەملووکی دەروێشانە حەمدی لێم گەڕێ
عەرز و حاڵ و ڕەهبەر و یا دادخواهم بۆچییە