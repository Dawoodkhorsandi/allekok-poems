شاعیر: حەمدی
کتێب: غەزەل
سەرناو: لە خوێنی خۆم کە نووسی پیری مەی فەرمانی ئازادی

لە خوێنی خۆم کە نووسی پیری مەی فەرمانی ئازادی
فەرەح کەوتە دڵی دەروێش و سۆفی کەوتنە شادی

موحیببەتخانەیە دنیا خەریکی عەشقە مەوجوودات
چ عوششاقی، چ مەعشووقی، چ شاگردی، چ ئوستادی

وەکوو شیرین خەیاڵی کوهکەندی گەر دەبوو لەیلا
لەگەڵ ئەو زوعفەدا مەجنوون دەکەوتە کاری فەرهادی

بە دڵ ئەهلی دڵی پەیدا دەکا دنیا هەتا ڕۆژێ
بە سەگ جەرگ و دڵی دێنێتەدەر هەروایە موعتادی

بە پیری تازە سەوزی چی دەبێ نەخلی ئەمەل لاچوو
هەناسەی بێ نەوایانت بەسە بۆ مەحو و بەربادی

فەلاکەت مورشیدی ئەهلی موحیببەت بێ ئیتر حەمدی
چ موحتاجە بە تەحسیل و سلووک و پیر و ئیرشادی