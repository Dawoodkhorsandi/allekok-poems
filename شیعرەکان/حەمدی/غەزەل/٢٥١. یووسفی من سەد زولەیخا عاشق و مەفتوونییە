شاعیر: حەمدی
کتێب: غەزەل
سەرناو: یووسفی من سەد زولەیخا عاشق و مەفتوونییە

یووسفی من سەد زولەیخا عاشق و مەفتوونییە
سەد هەزاری میسلی لەیلا هەر وەکوو مەجنوونییە

ڕوومەتی وەک قورسی خورشیدە لە بەرق و شوعلەدا
زلفی شەو جەبهەی ئوفوق چەرخی کولە گەردوونییە

بۆتە بۆتە سینە دڵ مەشغووڵی حەللی دلبەرە
ڕۆحی گوڵ لەعلی بەدەخشان و قەمەر مەعجوونییە

نێرگس و شەوبۆ و وەنەوشە بەرگی گوڵ سەرووی سەهی
چاو و زلف و خاڵ و ڕوخسار و قەدی مەوزوونییە

سفرەیی ئەربابی هونەر کەمتر لە خوانی جەم نییە
دیدە جام و دڵ کەباب و مەی سرشکی خوێنییە

شاهێدم زۆرە کە مەیلی ڕۆینت فەرموو وتم
ڕۆحەکەم حەمدی کە دەفڕێ ئارەزووی دەرچوونییە