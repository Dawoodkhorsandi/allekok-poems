شاعیر: حەمدی
کتێب: غەزەل
سەرناو: هێند وتم خەڵقە مەبن عەیبە ئەوەندە دوو زمان

هێند وتم خەڵقە مەبن عەیبە ئەوەندە دوو زمان
وا لە داخانا شەقی برد و زمانم بۆتە دووان

بێ زمانی خۆشە وەک مەڕ گەر سەری نەبڕێ قەساب
با زمانێکت ببێ پەیدا بکەی حەققی ژیان

قوڕ مەدە ئەمڕۆ بە دەمتا قوڕ بەسەر خۆتا بدە
با نەڵێن کەر بوو گرێی دەستی نەخستایە ددان

پیاوەتی گەر هەر عیبارەت بێ لە مووی ڕیش و سمێڵ
بەش بە کەس نادەن بزانە جوولەکە و سابرێنەکان

تانجەڕۆ و سیروانە تێکەڵ یەک بوون وەک دیجلەیا
ئابڕوو خوێنی دڵی کوردانە هەردووکیان تکان

پارە پارە جەرگی میللەت سەرف ئەکەن کەی پارەیە
پوولە پوولەی گەورەکانە بۆتە ئەسبابی قڕان

ماڵی میراتی بە هەرزان حەمدی مەفرۆشە کە شێخ
بۆیە بەدناوە بە هەرزانی فرۆشتووە دینمان