شاعیر: حەمدی
کتێب: غەزەل
سەرناو: ئەو سەرو قەددە سەرکەش و من خاکسار و پەست

ئەو سەرو قەددە سەرکەش و من خاکسار و پەست
چبکەم خودا کە دامەنی جارێ بگرمە دەست

پڕ ئەشکی گریەیە قەدەحی مەی لە حەسرەتا
لەو وەختەوە کە دیدەتی دیوە خومار و مەست

تیروکەوانی دەستی قەزایە موژە و برۆت
چاو هەڵبڕە بزانە لە دەستی کەسێ خەلەست

ناسیح لە باسی عەشقەوە تەعنە لە من مەدە
ئەم تەوقە ڕۆحە گرتییە مل ڕۆژەکەی ئەلەست

سەربەستە بۆ ڕژانی خوێن و شکانی دڵ
نەکراوە دلبەری بە ئەمەندە شکست و بەست

ئەی دیدە ئینتیزاری سرشکم دە هیممەتێ
ئەمڕۆ فیراقە خاڵییە سەر بۆ قوڕێکی خەست

حەمدی دڵێکی چەندە خودا گرتووت هەیە
بێ عار و بێ تەئەمموول و پڕ عەشق و تێنەویست