شاعیر: حەمدی
کتێب: غەزەل
سەرناو: نەشئەی خومارە مایەیی ڕۆحی ڕەوانی ڕەز

نەشئەی خومارە مایەیی ڕۆحی ڕەوانی ڕەز
حوزن و مەسارە ڕەنگی بەهار و خەزانی ڕەز

زانیوتە بۆ چی ئاوی حەیات و خزر گومن
ناکەن موقابەلە بە مەی و باغەوانی ڕەز

لەم خاکەسارییە بڵێ زاهید بەچی بوویی
شایە کە عەبدی عالەمی ئاب و جیهانی ڕەز

باڵی هومایە سێبەری شاخی درەختەکەی
تەختی کەیە سکوونەتی بەردی مەکانی ڕەز

مەعنا تەسەڕڕوفی تەبیعەت و فکرت دەکا ئەمە
بەستی منە بە زاهیر و باتین بەیانی ڕەز

خۆزگە قیاسی بادەفرۆشی لە زاهیدی
دەکرا و دەردەکەوت هونەری خانەدانی ڕەز

ئەو وەختە جبرەئیل کە دەهات و دەچوو کوفر
نەبوایە ئایەتێکی ئەهێنا لە شانی ڕەز

کەی ئاب و دانە قابیلی ئەم جیلوەیە بووە
ڕۆحە کە خوێنی مەغزە هەموو ئیستیخوانی ڕەز

قۆنیاغ و وێسکی و خەمر و عەرەق شاترۆز و جین
نوتفەی حەڵاڵن لە بەنات و بەنانی ڕەز