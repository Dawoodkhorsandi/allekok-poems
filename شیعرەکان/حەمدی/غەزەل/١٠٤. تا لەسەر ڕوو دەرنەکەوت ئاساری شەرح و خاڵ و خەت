شاعیر: حەمدی
کتێب: غەزەل
سەرناو: تا لەسەر ڕوو دەرنەکەوت ئاساری شەرح و خاڵ و خەت

تا لەسەر ڕوو دەرنەکەوت ئاساری شەرح و خاڵ و خەت
نەمدەزانی بۆچییە تەرتیبی ئیملا و خەتت و مەت

خاڵی سەر کوڵمت بەدەم بێنە هەڵی بگرم دەخیل
نەک لە مەعنادا بگۆڕێ مەتنەکەی نوقتەی غەڵەت

مالیکی بەڕڕەین و بەحرەینم لە سایەی ئەشکەوە
وەک فورات و دیجلە لافاوی سرشکم بوونە شەت

هێندە موشتاقم بە دیدارت لە عومرێکا دەمێ
بێت و نەتبینم ئیتر وا تێدەگەم نەمدیوی قەت

کوشتەیی غەمزەی نیگاهە حەمدی کەشفی بۆچییە
جێ دەمی خەنجەر نییە زەخمی جگەرگاهی فەقەت