شاعیر: حەمدی
کتێب: پێنج خشتەکی
سەرناو: دەریایی حوسن و نازی مەوج و حوبابی هێنا
لەبارەی شیعر: پێنج خشتەکی لەسەر شیعری سالم

دەریایی حوسن و نازی مەوج و حوبابی هێنا
یەعنی لە زلف و پەرچەم عوود و ڕووبابی هێنا
وەمزانی بۆ چراخان مەلەک شەهابی هێنا
«ساقی لە پەردە دەرهات جامێ شەرابی هێنا
دڵ خیرە ما لە حیرەت ماه ئافتابی هێنا»

مەجمووعی سالکی عەشق کاری بە قەبز و بەستە
حیکمەت بە تاڵە هەیئەت ئەوهامی بەرز و پەستە
لەم ئەمرەدا ئەرەستۆ بڕوانە چی بە دەستە
«تیماری چاکی سینەم ڕاجیع بە چاوی مەستە
بەختیش موافقی عەشق بۆ من خراپی هێنا»

چ موشتەعیل چ موزلیم ئەجرامی ئەرز و کەیوان
جوملە میسالی شەونم مەحوون بە ڕۆژی ڕەخشان
ڕوو گەر نەدەی بەجێ بێ نەک هەر بەمن بە هەموان
«یەک زەڕڕە عەکسی پرتەو دەرکەوت و تووری سووتان
ئاوێنە سەخت ڕوو بوو لەو عەکسە تابی هێنا»

ئەم شۆر و سوورە نەکرا ئەزەل لەگەڵ ئەلەستا
قەت ناکرێ قیامەت ڕۆژی حەشر کە هەستا
ڕۆحم لە شادییا چوو دڵم لە غەم نەوەستا
«یارم لە دەر دەروون هات دەستی ڕەقیب لە دەستا
غەمناک و شادمانم ڕەحمەت عەزابی هێنا»

ویستم کە تاجی سەرنێم تاجم لەسەر فڕێ دا
سەر بەرزیم ئارەزوو بوو سەرم لە پشتی پێ دا
ئەم جوزئی ئیختیارە جیلوەی بە بەختی کێ دا
«بۆ تۆبە سویی مەسجید هاتم بچم لە ڕێدا
بۆ کۆیی مەی فرۆشان قیسمەت شیتابی هێنا»

مردم ئەمەندە کردم نوێژی ڕیا و تەهلیل
سووتام ئەمەندە خوێندم ئەسمائی حوببی تەعجیل
ڕامم بەوە پەری ئەو فکری نەکردوە تەعدیل
«ڕوو هەر لە من ئەپۆشێ وا حاڵییە کە جبریل
هەر خاسە بۆ من و ئەو ئایەی حیجابی هێنا»

نەیدی بە چاوی نێرگس نەیبیست بە گوێچکەیی گوڵ
ئەم بەزم و نەزمە عومری نووحیشی بۆ بێ بولبول
یاقووت و دوڕڕی حەمدی هەڵڕشت بەبێ تەئەممول
«وەی وەی چ مەجلیسێ بوو دوێنێ لە دیدە و دڵ
دڵبەر شەرابی گێڕا سالم کەبابی هێنا»

ساقی لە پەردە دەرهات، جامی شەرابی هێنا
دڵ خیرە ما لە حیرەت، مەه ئافتابی هێنا

یەک زەڕە عەکسی پەڕتەو دەرکەوت و تووری سووتاند
ئایینە سەختڕوو بوو لەو عەکسە تابی هێنا

تیماری چاکی سینەم ڕاجیع بە چاوی مەستە
بەختیش موافقی عیشق بۆ من خەرابی هێنا

یارم لە دەر دەروون هات دەستی ڕەقیب لە دەستا
غەمناک و شادمانم ڕەحمەت عەزابی هێنا

بۆ تۆبە سوویی مەسجید هاتم بچم لەڕێدا
بۆ کۆیی مەیفرۆشان عەزمم شتابی هێنا

ڕوو هەر لە من دەپۆشێ وا حاڵییە کە جیبریل
هەر خاسسە بۆ من و ئەو ئایەی حیجابی هێنا

وەهـ وەهـ چ مەجلیسێ بوو دوێشەو لە دیدە و دڵ
دڵبەر شەڕابی گێڕا سالم کەبابی هێنا

«سالم»