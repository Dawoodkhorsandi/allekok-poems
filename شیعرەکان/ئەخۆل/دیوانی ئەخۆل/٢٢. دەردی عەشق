شاعیر: ئەخۆل
کتێب: دیوانی ئەخۆل
سەرناو: دەردی عەشق

خوایە کەس تووشی نەبێتە دەردی بێ دەرمانی عەشق
کەس نەبێتە دووچاری تیر و خەنجەر و زیندانی عەشق

هەر کەسێ زۆر زۆر بەجەرگە و پاڵەوانە و قارەمان
با بتوانێ بەرگە بگرێ گەر بووە میوانی عەشق

عەشقە پەروانە دەکاتە زەڕەیەک خاکی سیاه
ناوی مەشهوورە کە مەجنوون بۆتە سەرگەردانی عەشق

زاڵمێکی وایە عەشق فەرهادی کردە کۆهکەن
حوکمیدا بۆ قەتڵی مەنسوور حاکم و سوڵتانی عەشق

شەمسی تەبرێزی کە سووتا کردیە کۆهی زوخاڵ
پڵپڵەی خوێن کەوتە جەرگی بولبولی خۆشخوانی عەشق

چەن جوانی جوانەمەرگ کرد، چەن هەزار شاه و گەدا
دەردی بێ دەرمان و دائی بێ سەر و سامانی عەشق

عالەمی خستۆتە هۆهۆی کۆڕی زیکری خۆیەوە
شێخەکەی بەرماڵ بەشان و قوتبەکەی ڕەببانی عەشق

نەک هەمووی عەشقی خوا بێ، ئەغلەبی عەشقی ترە
بولبول و گوڵ، لەیل و مەجنوون، غەوسەکەی گەیلانی عەشق

ئەحمەدیش پرشنگی بەرکەوت بوو بە عەبد و چاکری
نەونەمامی تازە خەڵفە تا ئەبێ قوربانی عەشق