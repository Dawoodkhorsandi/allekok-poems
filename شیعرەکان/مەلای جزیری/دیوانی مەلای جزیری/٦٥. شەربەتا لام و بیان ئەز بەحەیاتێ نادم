شاعیر: مەلای جزیری
کتێب: دیوانی مەلای جزیری
سەرناو: شەربەتا لام و بیان ئەز بەحەیاتێ نادم
لەبارەی شیعر: زەکات بەعەبد

شەربەتا لام و بیان ئەز بەحەیاتێ نادم
بادەیا لەعلێ بئاڤا زولوماتێ نادم

حورو ویلدان و پەری جوملە جەمابن ئیرۆ
مویەکی پێ ژخەتێ وی بت و لاتێ نادم

گەر بدەت دەست تەوافا پی ودەستان بگرم
وی مەجالێ بوقوفا عەرەفاتێ نادم

ئەزویار گەر شەڤەکێ هەردو هەم ئاغوش ببین
(لیلةالقدر)ە مە ئەوشەڤ ببەراتێ نادم

جانی شیرین کو ژیارڕا بخودان ئەز دکرم
نە بیارێ خوە دوەقتێ سەکەراتێ نادم

شەربەتا زەهری هەلاهیل کو حەبیبێ مە بدەست
بگولاب و شەکەر و قەند و نەباتێ نادم

نەبقانون کوئیشارەت بشیفایێ بکرت
ئەز هیلاکێ خوە دعیشقێ بنەجاتێ نادم

تەلبەکر وەسلێ ژدلبەر مە بعنوانی زەکات
گۆ تو عەبدی و بعەبدێ خوە زەکاتێ نادم

وی بپەیکی بکرین مات رەقیبی دیسا
بروخ و فیل و فەرەس ئەز شەهوماتێ نادم

دسەمایا سەحەرێ دەست بکەس دی ئیرۆ
غەیری شیرین قەدو مەوزون حەر کاتێ نادم

هاتە دەستێ مە درەقسێ و دگۆ بل ژمەلێ
دەست بکەس دی دسەمایا کو مەلاتێ نادم