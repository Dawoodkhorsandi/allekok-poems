شاعیر: مەلای جزیری
کتێب: دیوانی مەلای جزیری
سەرناو: ڤێ فیرقەتێ ئەبتەر کرین
لەبارەی شیعر: &laquo;ئاخ جودایی&raquo; - دیوانی عارفی ربانی، شێخ احمدی جزیری مشهوربه: مەلای‌جزیری «هەژار» شەرحی لێ کردوە؛ انتشارات سروش، چاپ اول، تهران - ١٣٦١، لاپەڕەی ٦١٤-٦١٧

ڤێ فیرقەتێ ئەبتەر کرین
فەریاد ژدەستی فیرقەتێ
ژارو ضەعیف‌و زەرکرین
فەریاد ژدەستێ فیرقەتێ

پور زەرکرین وەک زیرمام
چەهڤێن دلوطفی پیرمام
دایملرێ چاونیر مام
فەریاد ژدەستی فیرقەتێ

چاڤنێری رەفتارا تەبوم
موشتاقێ گولزارا تەبوم
لەو دور ژدیدارا تەبوم
فەریاد ژدەستی فیرقەتێ

دوربوم ژوی رەفتو چنێ
وان عیشوەیا گفتو کەنێ
نایی بچەهڤان من دنێ
فەریاد ژدەستی فێرقەتی

دنیا بمن مژبو، غەمام
خەو ژی لچەهڤان من حەرام
عومرەک بڤێ حالی هەمام
فەریاد ژدەستی فیرقەتێ

ساعەت لمن تێک سال بون
دائم لسەردەست فال بون
حەرفێن دهاتن دال‌بون
فەریاد ژدەستی فیرقەتێ

ئیرۆ تنێ دەرهات ئەلیف
مەعنی دچو بەژنا شەریف
یا خارە لێ کیمخەو قەدیف
فەریاد ژدەستی فیرقەتێ

ڤێ فیرقەتێ پردل شەواند
جەرحێن قەدیم دیسا کەواند
شیشێن دصۆر تێدا طەواند
فەریاد ژدەستی فیرقەتێ

داغێن مەدیسا رەش‌کرن
یەکیەک ژنو ئاتەش کرن
لێ زێدە پەنج‌و شەش کرن
فەریاد ژدەستی فیرقەتێ

سەوداو سەوس‌و گێژ کرم
پوڕ هەر ددل خونرێژ کرم
چەندان وەبو لێ هێژ کرم
فەریاد ژدەستی فیرقەتێ

بالله ژنالەو زاری‌یان
گەزمێن دەوان خەمماری‌یان
خەو ناکرین شەو طاری‌یان
فەریاد ژدەستی فیرقەتێ

شەڤ‌بو دنێ چەشمێ مەدا
حەتتا بەشیر مزگینی‌دا
دێ بێ سەحەر شاهی گەدا
فەریاد ژدەستی فیرقەتێ

مزگین کودا من ئەڤ قەدەر
روحی شیرین من هاتە سەر
خەیلەک لمن رون‌بون بەصەر
فەریاد ژدەستی فیرقەتێ

رون‌بو بدیدارێ تە دل
بو غەرقی ئەنوارێ تە دل
نارەت ژفەروارێ تە دل
فەریاد ژدەستی فیرقەتێ

میننەت مە دلدارێ خوەدی
دیسا ژنو یارێ خوەدی
سوڵتان‌و خوندکارێ خوەدی
فەریاد ژدەستی فیرقەتێ

رەش کاکولێن سونبول لەڤین
میننەت‌مە دیسا غەم رەڤین
نو بو لدل حوببو ئەڤین
فەریاد ژدەستی فیرقەتێ

دەردێ غەدار بێم فیرقەتە
فیرقەت ژجان پوڕ زەحمەتە
یا سەهل کو عاشق روح دەتە
فەریاد ژدەستی فیرقەتێ

ناری فیراق‌و صوهتنێ
ئێشا خەدەنگێ نوهتنێ
پرس کن ژعوششاقان تنێ
فەریاد ژدەستی فیرقەتێ

عاشق ئەون هەردێ مرن
چەندێک درەمزێن دلبەرن
کەیبەر لدل من بێترن
فەریاد ژدەستی فیرقەتێ

یارەب بدیداری خوەکی
من واصلی یاری خوەکی
بەس صوهتی‌یێ ناری خوەکی
فەریاد ژدەستی فیرقەتێ

مە ژدوست ساتەک دورنەکی
پەر کەندەیی مەهجور نەکی
دیسا ژنو دل هور نەکی
فەریاد ژدەستی فیرقەتێ

خاکا ریا دلبەر مەلا
بکشین دچاوان وەک جەلا
دیدار قیسمەت‌بو هەلا
فەریاد ژدەستی فیرقەتێ