شاعیر: مەلای جزیری
کتێب: دیوانی مەلای جزیری
سەرناو: عاشق ئەر جارەک ژبالا لێ بدەت بەرقا مەجاز
لەبارەی شیعر: عیشقی مەجازی

عاشق ئەر جارەک ژبالا لێ بدەت بەرقا مەجاز (یان، موجاز)
دێ لنک ساحیب دلان حەتتا ئەبەدبت سەرفیراز

کەشفی ئەسراری سیفاتان بێ محەببەت نابتن
سورەتی ئەسما دڤێتن دابکین ژێ فەهمی راز

لامیعا حوسن و جەمالێ دی ژعیلمێ بێتە عەین
عیشق دا ژێ هلبتن کی دی حەقیقەت بێ مەجاز

حوسن و حوب بێ یەکدو نابن دی بکن شاهو گەدا
نور نادەت شوعلەیا مەحمود بی شەمعا ئەیاز

مەعنی یا عیشقێ دزانی ئایەتا حوسنێ بخون
داتو حەرفێن موحبەتێ یەک یەک ژهەڤ کی ئیمتیاز

کی خەبەردار بت ژعیشقێ کەی ژبەر وەستاگرت
گەرچی راه ئەز زەررە زەررە سینەسوز و جان گوداز

عاشقان بێ گاڤ لەو گالین ژدل تێن شوبهی رەعد
وان ژبالا لێ دبارن وەک بروسکان رەمزو ناز

ئافەرین سەدئافەرین هەی من ژوان را ئافەرین
ئی ژتیرێن دلبەران دایم ددل پەیکان و گاز

گۆه دەئاوازی نەیێ وەقتی سەما تێن موغ بەچە
فەهمی رازێ گەردکی چاوا دنالن چەنگ و ساز

ئەو دلی من وەک کەبوتەر نابتن کەس لۆمەکەت
لەو دڤێ تورێ وەدا کەفتی مەدین سەد شاهباز

وەر دلۆ داچین تماشایا جوانانێن چەمەن
وی هلانی سەربناز و سایەبان دایێ نیاز

زولف و سونبول موشک بوی و بسک و سوسەن سۆرشیرین
سەرو بالا سەبزپوش و کل نیشان و غونچەباز

نیرگزێن قامەت زومەررەد سەرگران هاتن خەرام
چار ئەترافان برەف رەف لێ بمەش تێن سی و قاز

دل بکی دەم ئەز ژوان هەریەک بغەنجان دل دبن
دل روبایێن، جان فزایێن، دلبەرێن عاشق گوداز

عەقدی ئیحرامێ دەما دلبەر خویابێ فەرزی عەین
سەجدەیەک بەروان دوبرهان ناگرت جیهسەد نوماز

عیدەوو میری مە ئیرۆ دەرگەهی لوتفێ ڤەکر
گۆ (مەلا) هنگی بخوازی دێ بدەم بەس توبخواز