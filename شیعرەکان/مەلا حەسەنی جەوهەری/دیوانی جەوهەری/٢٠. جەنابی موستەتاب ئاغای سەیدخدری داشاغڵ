شاعیر: مەلا حەسەنی جەوهەری
کتێب: دیوانی جەوهەری
سەرناو: جەنابی موستەتاب ئاغای سەیدخدری داشاغڵ
لەبارەی شیعر: وەڵامی نامەی خەلیفە سەید خدری داشاغڵ

جەنابی موستەتاب ئاغای سەیدخدری داشاغڵ
خەلیفەی قادری یەعنی تەریقی غەوسی گەیلانی

گەیاندی ئەحمەدی مزگەر، ڕەقیمەی عەنبەرینی تۆ
کراسی یووسفی هێنا لەبۆ یەعقووبی کەنعانی

وەرمگرت و لەسەر چاو و سەرم دانا و ماچم کرد
سروور و نووری بەخشی بۆ سەر و بۆ چاوی زوڵمانی

بە خەتتی خۆش و شیرینی، بە شیعر و نەسری ڕەنگینی
وەکوو ئاوی حەیاتێ دای بە حاڵم عومری نۆجوانی

بە موژدەی سیححەتی زاتی شەریفت شاد و مەسروورم
دڵم پشکووت وەکوو گوڵخونچەیی باغی حەسەنخانی

لەڕووی لوتف و موحیببەت گەر دەپرسی حاڵی بەندەی خۆت
بیحەمدیللا لە سایەی ئیلتیفاتی شێخی گەیلانی

هەتا فەرمووی بە کەیفم مەنزڵم تەنیایە زۆر گەرمە
هەموو ئەسبابی سازە کوورە و فەرشی خۆراسانی

لە شێوەی دۆستی و مەیلت گەلێ مەمنوون و مەرهوونم
کە ئەم بەندەت لە بیر ماوە لە دوای موددێکی توولانی

مەفەرموو جەوهەری حەیفێ غەریب و دووروەتەن کەوتووی
بە گوڵزاری وەتەن نادەم غوباری دەرکی گەیلانی

وەرە با پێت بڵێم ئەو شێخە کێیە تاکوو بیناسی
جەنابی حاجی سەیید شێخ عوبەیدیللاهی گەیلانی

چرای ساداتی شەمزینە سیراجی میللەت و دینە
نەوەی تاها و یاسینە لە سولبی غەوسی گەیلانی

لەبەر چاوی هەموو کەس خۆشەویستە جوان و شیرینە
چ شیعی بێ چ سوننی بێ چ تەورێزی چ تارانی

مەقامی شێخ بڵندە پادشاهان حورمەتی دەگرن
عەسای پڕ لەعل و یاقووتی لەبۆ نادر شاهی ئێرانی

لە لوتفی حەق تەعالاوە لە هەر چوار فەسڵی ساڵێدا
زیارەتگاهی ئەشڕافە دەر و دیوار و هەیوانی

لە هەر لایێ دەبینی بۆ تەوافی دین لە ڕێگای دوور
لە ئەشڕاف و مەلا و ئاغا، لە گەرمێنی، لە کوێستانی

لە دیوانخانەیی ئەودا کە دانیشتن لەسەر سفرە
فەقیر و دەوڵەمەند وەک یەک لەبۆیان دێ بە یەکسانی

پەنایێکی بڵندە، عالییە بۆ دین و بۆ دنیا
خودا هەر پایەداری کا، هەتا دنیا دەبێ فانی