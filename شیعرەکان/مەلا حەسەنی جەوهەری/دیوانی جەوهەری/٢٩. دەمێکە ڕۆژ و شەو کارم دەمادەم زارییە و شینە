شاعیر: مەلا حەسەنی جەوهەری
کتێب: دیوانی جەوهەری
سەرناو: دەمێکە ڕۆژ و شەو کارم دەمادەم زارییە و شینە

دەمێکە ڕۆژ و شەو کارم دەمادەم زارییە و شینە
سەر و بەرگم لە هیجرانی وەتەن سەرتابەپێ شینە

نەخۆشن میللەتی ئێران، تەبیبی دەوڵەتیش ناشی
نەتیجەی ئینتزاریش بۆ خوەشی میللەت نەخۆشینە

هەموو یاران لە بێکاری دەکەن تیکراری بێعاری
وەلێ تیکرار و کاری من هەمووی یاسینە یا شینە

شەڕاب و شاهید و شەمعم لە شەودا شوعلەیی ئاهە
شهوودم عادیلە شیعرم کە ئاخریان هەموو شینە

دەجۆشم هەر وەکوو قازان دەڕێژم ئەشکی وەک باران
نەماوە جۆشش و کۆشش شەوی من بۆیە جۆشینە

هەتا جۆشش نەکا بەحری ئیرادە و عەزمی مەردانە
لەلام بێحاسڵە ئەم قیل و قالە، وەختی کۆشینە

دەپۆشن چارشەوی عار و دەنۆشن جامی بێعاریی
ئەتۆ مەردی لەبۆ پۆشاکی تۆ پۆشینی پووشینە

لە ئەشکی هەروەکوو یاقووت پیاڵەی چاو لەبالەب بوو
شەو و ڕۆژ کار و باری جەوهەری لەم بادەنۆشینە