شاعیر: پیرەمێرد
کتێب: پەندەکانی پیرەمێرد
سەرناو: هەڵۆ بەرز فڕی کەوتە سەر شارێ
لەبارەی شیعر: پەندەکانی پیرەمێرد، ڕۆژنامه‌ی ژین، ژماره‌ ٤٤٣. - نووسین و ئامادەکردن: کەماڵ ڕەحمانی

هەڵۆ بەرز فڕی کەوتە سەر شارێ
تیری پەڕی خۆی هێنایە خوارێ

ئەوی نەدیمی پیاوی گەورەیە
ئەبێ"چاک بێژ" بێ دەوران دەورەیە

دڵخۆشی نەخۆش، دەرمانی دەردە
خەڵک بێزار ئەبێ لە بگرە و بەردە

دوکتۆرێ هاتووە ئەڵێن کەححالە
تێی ورووژاون ئەڵێی دەججالە

بۆ موستەشفاکەی ژوور شار ڕامکێشە
ڕازیانەم خوارد و بوو بە زگ‌ئێشە

دوومەڵان بۆیه‌ پێی دەڵێن زۆڵە
بە بێ تۆو دەڕوێ لەو دەشتە چۆڵە

ئەڵێن گوڵەژەن لە هەموو ماڵێ
ئەگەڕێ و دەرپێی لێ دادەماڵێ

من بۆیە بستەم هێندە خۆش ئەوێ
چی لە دڵ دایە ڕاست دەردەکەوێ

وتیان پێغەمبەر بەکوێدا سەرکەوت
وتی پەیژەکەی عیسای بەدەست کەوت

کابرا وتوویە "میقروبی ـ هەی دەێ"
میقرۆب ئەوەیە کە لە لاوە دێ