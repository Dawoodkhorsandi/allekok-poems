شاعیر: پیرەمێرد
کتێب: شیعری وەسفی
سەرناو: دووبارە - تاڤگەی زەڵم

ئاوە جوانەکەی سەرچاوەکەی زەڵم
بۆچ بەهار لێڵی و پایزان پڕ تەم

ئەڵێی سەرچاوەی بەختی کوردانی
لەسەردا سارد و سەر لە ئاسمانی

زۆری پێ ناچێ ئەکەویە زەوی
وەک فرمێسکی چاو بڵاوو نەوی

وێڵ و عەوداڵی رێی چغورد و هەرد
بە قەڵبەزەوە سەر ئەدەی لە بەرد

یکدگیر ئەبێ لەگەڵ تانجەرۆ
بە عەشقی سیروان وێڵ و رەنجەڕۆ

لە دواواندا کە یەک ئەکەوی
وەک دوو مەصرعی فەردی مەولەوی

سیروانی ئەو چەم تانجەرۆی ئەم چەم
بدەن وەهەمدا ئەم چەم تا ئەو چەم

سەر بنێرەوە بە لم و خاکا
بگری لە بارگەی سەلمانی پاکا

بڵێ: بەقوربان، تۆ ناوت پاکە
بمناخەرە ڕێی یەکێتی و چاکە

تۆ خۆت ئەزانی ئەو عەردە دێمە
کە پاراو ئەبێ بە ئاوی ئێمە

کەوابێ گوڵ و نێرگز پێکەوە
با شادبن بە دڵی رێک و پێکەوە