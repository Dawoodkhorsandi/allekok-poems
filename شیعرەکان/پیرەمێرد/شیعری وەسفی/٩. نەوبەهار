شاعیر: پیرەمێرد
کتێب: شیعری وەسفی
سەرناو: نەوبەهار
لەبارەی شیعر: لە ساڵی ١٩٤٠دا بەناوی (زەلمی) یەوە وتوویەتی

یاران نەوبەهار، یاران نەوبەهار
خوا نەشئەیەکی وای دا بە بەهار
گیاندار و بێ گیان، زەوی و گیا و دار
خروشا و زەڵمیش کەوتە هاڕە هاڕ

سەری نایە دەشت وێڵ و بێ قەرار
بەشۆڕی شێتی خۆی ئەدا لەدار

شارەزوور بەرگی سەوزی لەبەردا
کەمەری زیوی چەم لە کەمەردا
هەوای بووکێنی تازەی لەسەردا
چەن خوازبێنیکەر لە داخ و دەردا

دەستی لە زاوای نێرەمووک بەردا
لە دەردی سەری نابەکار بێزار

نێرگز بە دیدەی شۆخ و شەنگەوە
پۆڕ بە کناچەی خۆش ئاهەنگەوە
راوکەر بە شوێنیا بە تفەنگەوە
نێرەکەر بە جۆش زەڕو دەنگەوە

هەندێ بە سەودای قەنگەی بەنگەوە
هەریەک بە ڕەنگێ کەوتوونە ڕووی کار