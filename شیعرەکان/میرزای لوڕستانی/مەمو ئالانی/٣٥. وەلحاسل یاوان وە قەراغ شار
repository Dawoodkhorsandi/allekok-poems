شاعیر: میرزای لوڕستانی
کتێب: مەمو ئالانی
سەرناو: وەلحاسل یاوان وە قەراغ شار
لەبارەی شیعر: نووسین: کەماڵ ڕەحمانی - هێنانە سەر ڕێنووسی هۆرامی: ئاکۆ مارانی

٩٣٨
وەلحاسل یاوان وە قەراغ شار
ژەندن تەپڵ شین بە زاری و زگار

٩٣٩
مەردمان شار ئامان وە دېیار
قەڵاخیپۊش دین تەمامی سوار

٩٤٠
بەیان كەرد بەنگین وە گردین ئېحزار
شیوەن كەفت جە نام سېغار و كوبار

٩٤١
پادشا بېھووش گنا سەرنگوون
غەڵتان بی تەمام نە ڕووی خاک خوون

٩٤٢
جە یانەی پاشا زایەڵە بی بەرز
مەردمان خېزان تەمام نە ڕووی ئەرز

٩٤٣
وەكېڵان جورعەی ماتەم كەردن نۊش
چاووشان دوورباش كەردن فەرامۊش

٩٤٤
دە شەبان و ڕووز شیوەن بی نە كار
ئارامشان نەبۍ شه‌هـ و شەھریار

٩٤٥
فەرما چاووشان جاڕ كېشۊ یەكسەر
سوپا حازر بان نە بیروون دەر

٩٤٦
فەردا جەو دەمدا كە مەدۊ ئەكبەر
مەشوون پەی قەساس فەرزەند دوڵبەر

٩٤٧
ئەو ڕۊ تەدارۊک كەردشان لەشكەر
سەحەر بە دەوان بەرئامان وە بەر

٩٤٨
نیلی بەیداقان نیلی كەرد وە پا
ڕەوان بی دەردەم تەمامی سوپا

٩٤٩
وادی بە وادی قەتع مەنازېل
یاوان وە جزیر سوپایم موقابېل

٩٥٠
دەورەی شەھر بۊتكەردن حەسارێ
ناما وە بیروون ئەسڵەن دېیارێ

٩٥١
بەرزیا جە شار سەدای ئەلئەمان
جە سام ھەیبەت سوپای با سامان

٩٥٢
تەمام ئەھل شار حەساری كەردن
نە خەمخانەی خەم ھەر یەک سەر بەردن

٩٥٣
تا سوبح سادېق كەس نەشی نە خاو
جە تەرس جە ھەمم سواران داو

٩٥٤
وەقتێ ڕۊشن بی نوور ئافتاب
ھۊرېزان وە پا بە ئەمر وەھھاب

٩٥٥
سوار بین وە زین چابووک سواران
شین وە ئەندەروون ڕاھی بین ڕەوان

٩٥٦
دریا دەورەشان گېرتن ئەو مېیان
ڕووكەردن وە شار گشت سوپاھیان

٩٥٧
زەلزەلەی په‌ڕ شۊر ڕۊی ئاخرزەمان
زاھېر بی نە بەین گرد شار و ئەعیان

٩٥٨
غارەت بی ئەبواب ئەمیر و عەیان
گرتن وە دەستگیر جوملە دەر زەمان

٩٥٩
تایفەی ئەمیر نەژاد بەكر
نە كووچە بازار گرتشان دەستگر

٩٦٠
تېغ قەتڵ و عام نا جە دلېشان
دیارێ نەمەند جە نوتفەی ئیشان

٩٦١
ھەر چە ئەعدا بۍ كوشیا سەرانسەر
واحدێ نەمەند دېیار ئه‌لبەشەر

٩٦٢
تەڵەبكەرد تاجدین شاهـ په‌ڕ ھۊنەر
عەفۆ با چەكۆ شېرانی سەروەر

٩٦٣
تەمام خەلعەت كەرد شای فەریدوون فەڕ
مونعېم بین تەمام جە ئەسباب و زەڕ

٩٦٤
تەڵەبكەرد ئەعیان ڕەعایا و دەروېش
ڕووكەرد نە ئېحزار پادشا بە وېش

٩٦٥
بدان و ئاگا موخبر بان جە كار
بە خاتر جەمعی بگېڕان قەرار

٩٦٦
فەرمانبه‌ردار بان جە لەیل و نەھار
تاج دین و ئەمیر ھا دادم قەرار

٩٦٧
ھەر كەس موخالف ئەمرش بكەرۊ
بایەد كە سەزای جەھەننەم وەرۊ

٩٦٨
فەرمانبەردار بان جە بۊڕنا و پیر
تاج ئەلددین قەبووڵكەردن وە ئەمیر

٩٦٩
سەر ئېتاعەت وە ڕە ئاوه‌رده‌ن
سەر و جان نە حوكم تاجدین سپوردن

٩٧٠
بە ڕەسم و ئاداب و ڕەویەی شاھان
داب زەبت و ڕەبت وەنەش كەرد عەیان

٩٧١
موسكین نەواز بەر تەمامی عادېل
فېكر عادڵی نەكەری باتېڵ

٩٧٢
مەوعید یەک ماهـ پاشا گرت قەرار
ھۊرېزا ئاما بە ماوا و دېیار

٩٧٣
یا ڕەب بەعېزەت ببەخشی میرزا
جە یەومولمەحشەر جە وەقت جەزا

٩٧٤
گونە باره‌نان ببەخشی گونام
بە تاھا و یاسین بە سوورەی كەلام

٩٧٥
ھەزاران دروود ھەزاران سڵام
زما به‌ر موحه‌مه‌د عه‌له‌یهی سه‌لام

از جھت فرزندی ارجمندی نور چشم فقە معروف پسر عزیزالجود (عزیزالوجود) كاكە امین پسر خالوی لرم خضرآغا بە اتمام رسید كە بە خیریت آن را ابتدا و باتمام برساند. ختم در سنە ھزار و دو صد شصت و شش(١٢٦٦) ھجری است در شھر صفر.