شاعیر: حەریق
کتێب: غەزەل
سەرناو: ورد و هەڕاش

عالەمێکە پڕ شەڕ و شۆڕ و نیزاع و ئیرتیهاش
ڕۆژگارێکە سەراسەر میحنەت و پڕ ئیغتیشاش

کەس نییە بۆ ئیستراحەت سەر بنێتە سەر سەرین
کەس نییە ئاسوودە بێ پاڵووی لە خاری ئیفتیراش

تالبی ئیمساکی دەرخست ڕووبەڕوو هاتۆتە پێش
ساحەبی عیرفان و دانیش سەربەزانوو چۆتە پاش

بۆ سلووکی ڕێی مەعاریف پاڵەوانیش ناتەوان
بۆ تەریقی جەزبی جیفە وەک یەکە ورد و هەراش

نان و ئاوی ئەهلی دڵ هەر غوسسەیە و خوێنی جگەر
دەستی بەرداوە لە عورزە تالبی نانی بەلاش

هەر کەسێ دانگێ شعووری بێ شەعیرێکی هەیە
ئەبلە بێدەنگ بۆتە ساحەب موڵکی شەشدانگ و مەعاش

گەر بە تێڵا و زۆر نەبێ ڕۆزی وەدەس کەس ناکەوێ
شاهیدە بۆو موددەعایە حوکمی قازی و –∪–

دین بە زاییع چوو مەگەر بۆی ڕێک کەوێ پیاو ناگەهان
وەک کەلیموڵڵا خودا کردیە دەلیلی سەنگ تراش

نەک وەکوو قازی زەرووری و وەک مەلای ناخوێندەوار
یا خەڵیفە کۆڵەتاش و مورشیدی خۆهەڵتراش

یا وەکوو من بەخت، تالیع یاوەر و یارم نەبوو
جێی موتاڵا و نۆرەدەرسم بوو بە دەورەی نۆبەئاش

وەک ئەستوو بم، جیهانگیرم سکەندەر بێ، نییە
جارێ «بابا»یێ ڕەفیقم بێ وەکوو وێڵداشی باش