شاعیر: حەریق
کتێب: غەزەل
سەرناو: گوڵی گوڵشەن

بۆ جەمعی غەم و شادی نەبوو ڕۆژی محەڕڕەم
ڕووت بەرگی گوڵی شادی و زولفت شەوی ماتەم

بەو وەجهە دەڵێن مەسحەف و بەو نوقتە دەڵێن دەم
بەو زولفە دەڵێن قەید و بە ئەو حاشیە پەرچەم

تەفسیری شەوی وەسڵ و غەمی ڕۆژی فیراقە
مەشهوورە لە دنیا بە بەهەشت و بە جەهەننەم

تەقسیمی ئەزەل وا بوو لە دوایی من و یارم
بۆ سەیری ئەمن سەید و ڕەقیب کەلبی موعەللەم

تەسبیحی سەنای زولفی خەیاتە و لەبی مەرجان
سەرڕیشتەیی ئێمەی دەوێ بۆ عیقدی مونەززەم

شادی ئەسەری مەستییە بێ شەرت و وەفایە
بۆ فرسەتی تەنگانە غەمە مونیس و مەحرەم

عومرێ کە ئەساسی هەوەسی بازیی نەفس بێ
قابیل نییە بۆ خێوی وی شادی و ئەلەم و غەم

بێ سێبەر و سەبر و گرە شەوقێکە مودارا
نەمدیوە لە گەرما و لە سەرما دڵی خوڕڕەم

بۆ دڵبەری مەعنی لە حەرەمخانەیی ئەسرار
خۆی و قەڵەمی ماوە حەریق ئێستە بە مەحرەم