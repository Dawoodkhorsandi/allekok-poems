شاعیر: حەریق
کتێب: غەزەل
سەرناو: خوسرەوی خوبان

ئەم خوسرەوی خووبانە کەوا دێتە نەزارەت
شیرینە ئەگەر دڵ بڕفێنێ بە ئیشارەت

ئیسمێکی شەریفی هەیە مەنعە لە تەسەڕڕوف
جیسمێکی لەتیفی هەیە لاییق بە سەدارەت

نەقدی دڵ و ڕووحم هەیە بۆ موژدە لە ڕێدا
زۆر لاییق و شایستەیە بیدەم بە بەشارەت

میوەی ئەمەلم کاڵە بە دوو چاوەیی کاڵی
کالایی خەیاڵم هەموو ڕۆییوە بەغارەت

لەو وەختەوە، تەخفیف کرا ئیسمی شەریفت
من سووکی لەلام بۆتە نیهایاتی وەزارەت

نوقتەی دەهەنت وا دڵی هێناومە تەنگی
جێگایی خەیاڵی نییە بۆ فکری بەکارەت

تۆ ساحەبی ئەم چاهی زەنەخدانە بی قوربان
سەد یۆسفی کەنعانی دەبێ بێتە زیارەت

باکم نییە لەو خەنجەرە دەیکەی بە کەمەردا
شمشێری برۆت جەرگی بڕیوم بە ئیشارەت

شەیتانی ڕەقیب دوشمنمە بۆیە کە ڕەحمان
ڕەحمی نییە بۆ حاڵی دڵی پڕ لە مەرارەت