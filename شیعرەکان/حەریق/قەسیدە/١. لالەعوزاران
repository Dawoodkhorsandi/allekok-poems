شاعیر: حەریق
کتێب: قەسیدە
سەرناو: لالەعوزاران

ئەم تاقمە شیرینە لە مەکتەب کە دیارن
جەللادی دڵی عالەم و ئاشووبی دیارن

شیرین سەنەم و دڵبەر و فەتتان و عەیارن
خاڵی لە خەلەل، جوملە وەکوو نەقدی عەیارن

شۆخن، هەموو شەنگن، هەموو گوڵ ئاتەشی ڕەنگن
ئامادەیی جەنگن، هەموو سەییادی شکارن

ئاهووڕەوش و مەهوەش و شیرین حەرەکاتن
ناسک بەدەن و سیم تەن و لالەعوزارن

گاهێ دەبنە ڕەهزەنی ئیمان و دڵ و دین
گاهێ وەکوو سۆفی هەموو مایل بە کەنارن

گاهێ دەنوێنن ڕوخ و ڕووناکی دەکەن ڕۆژ
گاهێ بە دوو زولفەینی سیا وەک شەوی تارن

زولف و ڕوخ و پەرچەم لەگەڵ ئەگریجە و کاکۆڵ
ئیعلانی حەڕەبیانە کە ئیسلام و کوفارن

خاڵ و خەتی بێ حەد کە هەموو جەمعە لە سەر خەد
وەک زەنگی لەگەڵ حۆر و وەکوو زاغ و عوقارن

کێ حەددی هەیە تالیبی گەنجی ڕوخییان بێ
یەک یەک کە هەموو ساحەبی زولفی وەکوو مارن

مومتازی جیهانن هەموو هەم مونتەخەبی شار
ئاغالەر و بەگزادە و ئەسناف و کوبارن

وەختێ کە دەکەن جیلوە لە مەیدانی حوسندا
وەک کەبکی خەرامان و وەک ئاهوویی تەتارن

مەوزوون و لەتیف و خۆش و خورسەند و سەعیدن
مەتبوع و ڕەشیدن بە ئوسوول و بە ویقارن

وەک موعجیزەیی موستەفەوی وانە لەلای من
بەو لەعلی نمەک ڕێژە کەوا شەککەر ئەبارن

هەر ئەحمەد و مەحموودە خەیاڵی شەو و ڕۆژم
لەم مەکتەبی ڕوشدییە کەوا پڕ لە نیگارن

هەرچەندە کە سوڵتانی جیهانن لە حوسندا
بۆ شبری ڕەقیبم حەسەن و حوسێنی هەژارن

بەم هەیئەتی دەروێشییە ڕازیم و ڕەقیبان
دەستم لە یەخە ناکەنەوە چەندە شەرارن

عاریز بوو لەسەر عاریزییان زوڵفی پەرێشان
بیعەینە دەڵێی حاڵ و مەحەل، لەیل و نەهارن

پەیوەستە وەکوو دەستەگوڵی باغی جینانن
وەک غونچەیی نەشکوفتەیی نەورۆز و بەهارن

ئەمما لەگەڵ ئەم حوسنە نییە حوسنی وەفایان
حەیفێ کە لەسەر ڕەنجی دڵی عاشقی زارن

پارەی جگەرم کردە کەباب و مەزە بۆیان
تا دیومە کەوا ساحەبی دووچاوی خومارن

لەوحی دڵییان سادە لە میهر و لە وەفایە
بێ میهر و مەحەببەت هەموو بێ شەرت و قەرارن

هەرچەندە کە بێ تالیع و بەدبەختە حەریقی
ئەشعاری بە ئیشعاری عەجەب پڕ لە شیعارن