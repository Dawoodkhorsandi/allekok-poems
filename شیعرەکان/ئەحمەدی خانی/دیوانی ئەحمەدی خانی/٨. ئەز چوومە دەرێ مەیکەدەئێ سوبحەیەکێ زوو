شاعیر: ئەحمەدی خانی
کتێب: دیوانی ئەحمەدی خانی
سەرناو: ئەز چوومە دەرێ مەیکەدەئێ سوبحەیەکێ زوو

ئەز چوومە دەرێ مەیکەدەئێ سوبحەیەکێ زوو
من دی یەکی ئەسمەر

قامەت ب مسالێ دارێ شمشادێ دو گیسوو
مانەندی دو ئەژدەر

چین چین کربوو بسک ل سەر گەردەنێ روخسار
مانەندی دو شەهمار

کەرکەر دخوەشین زولفێ ل سەر قەوسێ دو ئەبروو
مانەندی دو شەهپەڕ

ماییم موتەرەققب مەگەر ئەو مەزەهرێ ئعجاز
جارەک ب دوسەد ناز

حالێ مە تەفەححوس بکە بێژە کو ئەسیرۆ
ئەز بۆ تەمە خەمخوەر

من گۆتی: د وەقتێ سەحەرێ ئەو چ تە دا من
ئەی سەرو قەدا من

گۆتی: تو نزانی چیە من دا تە فەقیرۆ
أعطیتک کوثر

حەتتا ڤەکە لەوحێ سەدەف و خامەئێ یاقووت
نێزیکی ب لاهووت

من سەیرکرن سدرە و تووبا قەد و دلجوو
نینن چو بەرابەر

هندی مەلەک و حوور و پەری بێنە تەماشا
حاشا ثم حاشا

کەنگی دبن ئەو لائقی نەززارەئێ ئەبروو
ئەی دل مەکە باوەر

یارێ ژ دەرێ مەیکەدەئێ من مەکە بێ بار
ئەی سەییدێ موختار

ساقی کو تووی أشهد باللهی کو ئیرۆ
خانی بوویە مەیخوەر