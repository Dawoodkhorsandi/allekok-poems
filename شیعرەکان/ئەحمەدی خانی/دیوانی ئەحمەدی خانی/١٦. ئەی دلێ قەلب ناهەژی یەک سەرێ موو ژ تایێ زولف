شاعیر: ئەحمەدی خانی
کتێب: دیوانی ئەحمەدی خانی
سەرناو: ئەی دلێ قەلب ناهەژی یەک سەرێ موو ژ تایێ زولف

ئەی دلێ قەلب ناهەژی یەک سەرێ موو ژ تایێ زولف
گەر نە هەژی تو پێلەکێ شوبهەتی من ل بایێ زولف

خوون و دل و جەگەر دخوون نافە فرۆش هەر سەحەر
بادێ سەبا کو تێک بدەت سونبولێ مشکسایێ زولف

غونجەئێ تەنگ حەوسەلە دل ژ رکان بکر دبت
سوبحەگەهان سەه دکەت لەخلەخەئێ هەوایێ زولف

مەشقێ دکەن د مەکتەبان ڕوویێ نگارێ حوسنێ خەت
هندە هەزارێ تفلێ دل هاتنە بەر مەلایێ زولف

عاشقێ بێ جەگەر مەگەر سەبرێ ژ جان و دل دکەت
مانعێ گەنج مەقسەدە هەیبەتێ ئەژدەهایێ زولف

تالبێ نوورێ غەیبم ئەز مامە د قەید و زولمەتە
هیڤی خودا و هممەتە حازرێ ئەولیایێ زولف

بەحرێ جەمالێ یار ئەگەر کەشتیێ تێ سەبرێ بکت
دەستێ من و تەعەللوقا دامەنێ با خودایێ زولف

تالع و بەخت گەر مە دی دەولەتێ سەرمەدی مە دی
دل کو خوە دایە بەر سها چەنک و پەڕێ هەوایێ زولف

خانییێ ژار و بێ نەوا لێ دجڤن وها ستەم
لەو دڕەڤی ژ دەرگەها شێر و شەها نەوایێ زولف