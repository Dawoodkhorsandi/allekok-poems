شاعیر: ئەحمەدی خانی
کتێب: دیوانی ئەحمەدی خانی
سەرناو: م دی شەیخەک ژ شەیخێ نەقشەبەندان

م دی شەیخەک ژ شەیخێ نەقشەبەندان
ڤەبوون بەندێ ت من یەک یەک ژ بەندان

گوشادا دل ژ بۆ من ڕا مویەسسەر
نەبوو بێ سوحبەتا سوورەت لەوەندان

دلێ مە بوو د گەل غەوغایەئێ دەرد
هەژاند شوور و ل سەر مە هات ب ڕندان

ل من کورت بوو ڕیا کەعبا وسالێ
ژ شەکل و قامەتا بالا بلندان

ئەز ئیرۆ سەرخوەشم وەللاهی واعز
ل من زایع مەکە ڤان وەعز و پەندان

کەسێ گریا ببت بەلکی ب عشقێ
دبیتن عاقبەت ئەلبەت ب خەندان

مە سەد هیڤی هەیە دیسان ژ سەییاد
مە ئازا کەت ژ قەیدێ قەید و بەندان

ژ ئاهۆیان مە یاهۆ خوەست ئەمما
دلێ من ما د نیڤ موشکین کەمەندان

هەچی پیلەک د عشقێ دا عەمەل کر
دبیتن عاقبەت شادان و خەندان

دلێ خانی ئەگەر بوو گەنج خانە
بەلێ قەت کەس نە گۆ خانی ب چەندان