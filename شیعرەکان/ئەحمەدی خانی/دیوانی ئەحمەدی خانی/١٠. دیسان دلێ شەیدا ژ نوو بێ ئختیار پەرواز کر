شاعیر: ئەحمەدی خانی
کتێب: دیوانی ئەحمەدی خانی
سەرناو: دیسان دلێ شەیدا ژ نوو بێ ئختیار پەرواز کر

دیسان دلێ شەیدا ژ نوو، بێ ئختیار پەرواز کر
سەیدەک دییە و بەردایە دوو، مەیل و فڕا شەهباز کر

مەیلا وی مەحزا حکمەتە، سەیدا وی عەنقا سیرەتە
تەیرێ وی بالا هممەتە، لەورا تەلەب ئەڤراز کر

عەنقا ب دەست کەس ناکەڤت، دامەک دڤێ ئەو دا کەڤت
نابت کو غافل ڕاکەڤت، ئێ قەسدێ سەیدا باز کر

سەییادییا من بوو عەبەس، دائم ل من تەنگ بوو قەفەس
راحەت نەبووم ئەز یەک نەفەس، من لەو ب ئەفغان ساز کر

ساز و سەمایا سوحبەتێ، گۆڤەند و چەرخا دەعوەتێ
فکریمە شەکل و قامەتێ، بیر تێیە من ب ئاواز کر

شەکلێ مەجازی چەندەکە، سەیدا حەقیقی وەردەکە
تەیغوونێ قەیدا لێ ڤەکە، بەحری مە بەر ئەنداز کر

نێچیر د بێ تەیغوون بتن، چەندەک ل پێشبەر خوون بتن
شونقار نە دێ مەجنوون بتن، ئەسکۆف ژ چاڤان باز کر

شونقارە چاڤ تەیغوونە دل، بەردانە دوو چاڤێت ب کل
خانی ئەوان گێڕا خەجل، لەورا مەجاز ئاغاز کر