شاعیر: ئەحمەدی خانی
کتێب: دیوانی ئەحمەدی خانی
سەرناو: ژ دەردێ عشقێ بەدحالم عەجەب بەربوویە من نارەک

ژ دەردێ عشقێ بەدحالم، عەجەب بەربوویە من نارەک
وەرە جانا ببین حالم، نە من دل ما نە دلدارەک

نە دلدار و نە من دل مان، نە ئالئال و نە سۆرگول مان
نە رەیحان و نە سونبول مان، د دل دا من خەلی خارەک

د دل دا من خەلی پەیکان، وەرە سەر من بکە ئحسان
ل گۆراهی رەقیبی مان، ببین خوەش بوو بریندارەک

ڤەدە دەستان حەبیبا من، بکە دەرمان تەبیبا من
بکە دەرمان برینا من ب دەست و تللێ موبارەک

برینداران برین خوەش بوون، رەقیبان هەردو ڕووڕەش بوون
د باغێ حوسنێ گول گەش بوون نەکێشت بولبول ئازارەک

سەحەر بولبول ب هاوارە، د دل دا ئەو بریندارە
کول و نالین ژ بۆ عارە، نە گول مانە نە گولنارەک

نەکێشت بولبول ئازارێ، ل رەغما موحبەتا خارێ
ل فەسلا ماهێ ئازارێ، نەمینت قەت ل دل بارەک

ل دل بارێ غەمان بارە، نە نیسانە نە ئازارە
هەڕۆ خانی ب هاوارە، د دەستی مایە گوفتارەک