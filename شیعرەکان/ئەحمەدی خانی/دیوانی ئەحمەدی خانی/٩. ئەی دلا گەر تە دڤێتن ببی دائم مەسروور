شاعیر: ئەحمەدی خانی
کتێب: دیوانی ئەحمەدی خانی
سەرناو: ئەی دلا گەر تە دڤێتن ببی دائم مەسروور

ئەی دلا گەر تە دڤێتن ببی دائم مەسروور
د تەرەبخانەئێ دونیا ڤەخوە ئاڤا ئەنگوور

پێ نەبە غەفلەتێ غەوغائێ جەهانێ بدڕین
ژ مەقامێ کو ب هش تێ ژ سەدایێ تەنبوور

زمزما زەمزەمەیا راهێ حوسەینی ژ حجاز
ڤەخوونت کەعبەیێ دل تا بتە بیت المعمور

پەردەئێ زولمەتێ عشقا ل جەهانێ بدڕین
ژ نەزەرگاهێ جەمالێ تو حجابێ بکە دوور

مەنزەرێ دیدەئێ جانێ تە مونەووەر نەبتن
نەسلێ ما زاغ نەکێشی تو ژ خال و خەتێ هوور

گونەهان گەر نەبویان لەززەت و زەوقەک حاشا
فاعل ئاسم نەدبوو، تارک و تائب مەئجوور

مەی و مەعشووق و هەوەسبازی و دونیایێ زوهوور
نەبوو وانا نەدبوو ئسمەکێ ئەللاهی غەفوور

من گونەه تێ ب گوناهان کو د نیڤ باغێ جەهان
سەمەرێ خوەشتر ئەڤن، بوون ب حەرامی مەشهوور

هنگی دەورێ فەلەکێ ساغەرێ مە دەور دکەت
مەه و سالان دگرت هەروە ژ عومرێ مە قوسوور

ڕابە ئەی ساقییێ مەهوەش تو ژ رەغما فەلەکێ
بدە من بادەئێ لەعلێ تو ژ جاما فەغفوور

شەیخێ جام ئەر نەفەسێ هەمدەمێ دل کەت بێ موراد
ل مورادێ دلێ موردە دبتن کەشفێ قوبوور

یەعنی ئەو خانەئێ گل نابتە قابل قەتعا
نە ب چەشمێ دلێ نازر نە ب ڕوویێ مەنزوور

عشقبازی دو تەریقن چ حەقیقەت چ مەجاز
شەمعێ جان دێ بسوژیتن چ ب نار و چ ب نوور

شەبێ زولماتێ ب ئمکانێ دبت سوبحێ نوما
ئافتابێ ئەحەدییەت ژ فەلەق تێتە زوهوور

سەر و مال و دل و جانێ مە فدایێ تە بتن
بکە قەلبێ مە تو ساقی ژ شەرابا خوە تەهوور

دا بکەم کەسبێ مەقامات و عولووێ دەرەجات
یا بکەم کەشفێ کەراماتێ ژ دارا مەنسوور

زاهدا گەر تە دڤێتن تو خودێ ناس بکی
وەرە بەر سایەئێ شەمشاد قەدان قەت مەچە دوور

ب زیارێ وەرە قەیدا شەجەرا وادیێ قودس
کو بزانی ببهی سیتێ أنا الله ژ توور

ئەز لەما شیفتە و والهێ مەحبووبانم
کو د نیڤ ئایینەئێ جەبهەتێ وان من دییە نوور

هەر دەما نەترکێ خلخالێ بنێ تێنە خورووش
هەر دەما توررە ژ بەر تایێ قەسەب تێتە سودوور

یانە کاکول ژ کنارێ کولەهێ کەچ بدەرین
یا خەتێ مسکێ بڕێژ کەت ژ کنارێ کافوور

کافرێ عشقم ئەگەر ئەز نەدەمێ ئیمانێ
یا ب محرابێ بروویان نەبرم سەجدە ژ دوور

واعزا گوه بدە من دا ببهی نەقلێ سەحیح
موسحەفا چەهرەئێ خووبانە کتێبا مەستوور

دەفتەرێ عشقێ نەدا دەست تە موعەللم ژ ئەزەل
مەعنەیا ئایەتێ حوسنێ ل تە لەوما مەستوور

بێ تەکەللوف دخورم سووندێ ب قورئانێ شەریف
خانیا سوورەتێ جانانە ب من سوورەئێ نوور