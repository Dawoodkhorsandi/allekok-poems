شاعیر: ئەحمەدی خانی
کتێب: دیوانی ئەحمەدی خانی
سەرناو: نەققاشێ ئەزەل ڕۆژا سەرلەوحەیێ ڕەنگین دا

نەققاشێ ئەزەل ڕۆژا سەرلەوحەیێ ڕەنگین دا
پەرگار ژ دەستان بوو سەرسەفحە کو تەزیین دا

تەزهیب و زەرەفشان کر سەرلەوحێ کیتابا عشق
رەسما ئەزەلی کێشا نەقشێ خوە نوو ئایین دا

دیباچە کو ئینشا کر فهرەستە کو ئملا کر
جلدەک ژ عەناسر بەست نەفخەک ب سوفالین دا

ئەتفال و مەلەک هاتن وەستانە دبستانێ
لا علم لنا گۆتن «ئەبجەد» ب خوە تەلقین دا

وان سادە روخان مەشقێ عشقێ کو تەمەننا کر
خەتتاتێ ژ حوسنێ خەت سەرمەشقەکی زەررین دا

ئەز چوومە دەرێ دێرێ من دیت کو روح الله
تەکراری موسەووەر بوو حەتتا د نهالین دا

وان جوملە «أنا الحق» گۆت من واحدێ موتلەق گۆت
ساقی ب خوە ئەز گرتم جامەک مەیێ نۆشین دا

من نۆشی و سەرخوەش بووم فی الحال مشەووەش بووم
ئەز چار و نەه و شەش بووم من تەکیە ب بالین دا

هەرچی کو مە بەر پێ کر هندی مە نەزەر لێ کر
من سەیر ل ئێکی کر لەورا مە دل و دین دا

من دی هەمی یەک پەرتەو ساری د مەزاهر دا
مومکن هەمی ژێ پڕ بوون ئەمما نە د تەمکین دا

ئەو بوو کو زولەیخایێ ئێ دیتی د یووسف دا
مەجنوونی د لەیلائێ فەرهادی د شێرین دا

جانا ژ جەمالا تە ئەز دێ کو ببم سابر
شەیخان و ئولوعەزمان جانێ خوە د کابین دا

مسباحێ ئەبەد من دی ئیرۆهە د فندێ دا
گەنجا ئەزەلی مەرکووز من دی د گل و تین دا

مەعزوورە ئەگەر سووفی بت مونکرێ مەحبووبان
گەر تێ کو تەسەوور کت سررا کو د دووربین دا

ما سەجدە تەنێ من بر بەر سوورەتێ مەحبووبان
ئبلیسی نەبر سەجدە لەو مایە د نەفرین دا

شاهد بی تو ئەی زاهد مەحبووب پەرەستم ئەز
بێ شاهد و مەی نابم شەیخێ مە ئەڤ ئایین دا

جانی ژ تە ئەی خانی جانان کو بخوازیتن
ها نوقتە ل بەر دانی فی الحال د مزگین دا