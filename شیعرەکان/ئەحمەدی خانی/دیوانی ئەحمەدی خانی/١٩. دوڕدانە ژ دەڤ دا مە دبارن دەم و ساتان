شاعیر: ئەحمەدی خانی
کتێب: دیوانی ئەحمەدی خانی
سەرناو: دوڕدانە ژ دەڤ دا مە دبارن دەم و ساتان

دوڕدانە ژ دەڤ دا مە دبارن دەم و ساتان
کەس نینە ببەت وان بفرۆشت ل وەلاتان

سەوداگەرێ عشقێ پەریان جوملە دڕێتن
قەتعا و سەعالیکێ زەمانێ فەتەراتان

قەت گەوهەرەکی جەوهەریەک نینە بها کەت
بازارێ جیهان مایە ب ڤان تورکمەن و تاتان

عەبدێ زەهەبن هندەک و هند عابدێ فززە
عاشق دەریانییە ژ عید و عەرەفاتان

مەعشووقە جەمالا تە و عاشق ب خوە حەیوان
ئینسان برییانە چ خەبەر دەم ژ نەباتان

کوففاری بوو دەم دایە حسارێ و مە خوندکار
هێژ وێ ل شکارێ دگەڕیتن ل فەلاتان

تێن ڕ بەگلەربەگی و میر و وەزیر جوملەئێ پ
کوففاری و خوندکاری غەزەب کر ل فوراتان

ئیسلامی ل جەنگێ ت مە بی بۆچی زەبوونە
لەورا کو کەرەم نینە حوماتا کەلیماتان

ڕوودایە عماراتێ مولووکان ب ئسراف
میرێ پسەبان نادەتە خەلقێ خوە خەلاتان

میرێت مەهمەدانی خوە دوبەندینە د خائن
عیسێنە ل مووسایی دخوونن سەلەواتان

خەلقێ مە هەکاری وە دبیتن کو ژ بۆ شاه
حینا سەفەران ئەو دشەهینن ئەدەواتان

میرێ نەمەران وێ دمریتن ژ فەقیری
شێروان و موکس بوویینە موحتاجی زەکاتان

یا رەب تو بپارێزە د ڤێ عەسرێ قزلباش
توغیان و خورووجێ نەکەن ئەو بێنە وەلاتان

کی دێ ل ڤێ سەرحەددێ ژ پێش وان ڤە بوەستت
کەس نینە کو تێر نانی بدەت پێنج غوزاتان

یا رەب ب دوعایێ نەبیی ئو وەلییان کەی
ب ئنجیل و زەبوور و فوروقان و تەوراتان

یا رەب ب مەکێ کەی ب مەدینێ ب تەوافێ
یا رەب ب حەقێ سەعی و ووقووف و عەرەفاتان

یا رەببی ب لەوح و قەلەم و کورسی و عەرشان
یا رەب تو ب مولک و مەلەکووت و سەمەواتان

یا رەب تو ب تەوحید و ب تەسبیح و ب زکران
یا رەب ب دوعا و ب سەلات و سەلەواتان

خوندکاری ل کوففاری موزەففەر بکە دیسا
دا شاه ژ ترسان ل عومەر دەت سەلەواتان

ناقووس و سەلیبێ د فەرەنگان چ رەوانە
ئەو بێن بگرن جوملە جهێ بانگ و سەلاتان

چەندین د رجالان بشەهینە تو ژ غەیبێ
ئیسالە سەفەرکێش بدە خەلقێ خەلەواتان

یا مالێ زەلال بێتە د ناڤ خۆزەئێ ئیسلام
قەت لائقە ئەی خالقێ نوور و زولوماتان

خەلقێ بەدەوان گەر چ مرن چوونە بەحەشتێ
حەیفا مە ل ئبنان و خەواتین و بەناتان

مورتەد ببن ئەو جوملە بمینن د گرفتار
تەرکا تە بدەن ئەو بپەرستن بوت و لاتان

ئەڤ چەندە تەفاسیر و مەساحف ب تەلف چوون
حورمەت چو نەما ئایەت و حەرف و کەلیماتان

ئەی مەعشەرێ ئیسلامێ هەمی سالح و تالح
وەی عادل و فاسق ژی بخوازن دەعەواتان

هەر کەس ب قەدەر حالی بکەن کەسب و تەقەرروب
ب ئسلاحێ نوفووسان دبتن وەسل و لقاتان

دا مونتەقمێ قادرێ قەییووم ڤەخوازت
دادا مە ژ کوففار و ژ فوججار و بوغاتان

هندی دکەتن خانییێ بێچارە گوناهان
یا رەب تو بەدەل وان بنڤیسە حەسەناتان