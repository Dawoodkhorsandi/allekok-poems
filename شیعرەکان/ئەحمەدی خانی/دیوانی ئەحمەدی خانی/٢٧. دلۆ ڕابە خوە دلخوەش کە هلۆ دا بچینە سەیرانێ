شاعیر: ئەحمەدی خانی
کتێب: دیوانی ئەحمەدی خانی
سەرناو: دلۆ ڕابە خوە دلخوەش کە هلۆ دا بچینە سەیرانێ

دلۆ ڕابە خوە دلخوەش کە، هلۆ دا بچینە سەیرانێ
وەرە جارەک تو خوە ب وەش کە، بچین سەیرا گولستانێ

گولستانا کو سۆرگول تێ، سەمەن نەسرین و سونبول تێ
هەزار بولبول ب غولغول تێ، د فەسلا ماهێ نیسانێ

د فەسلا جادوی نیسان، مە دی بوو دلبەرەک دیسان
ب دل مەشعەل چرا ئیسان، مە جان دا شوبهی پەروانێ

مە جان دا دلبەرەک سادە، لەتیف و شۆخ و بەگزادە
ژ قەیدان کرمە ئازادە، نهان خوەندیمە دیوانێ

نهانی خەلوەتەک دا من، ژ لەعلان شەربەتەک دا من
ب وەسلێ سوحبەتەک دا من، کرم بەندە د فەرمانێ

د فەرمانێ کی سادق بت، ئو ناخوازی مونافق بت
دڤێ هەردەم موافق بت، وەکی شەیخێ د سەنعانێ

وەکی شەیخی د هادر بت، د فەرمانێ دە نازر بت
ب ئەمرێ دۆستێ کافر بت، بسۆژی سوحفێ قورئانێ

دسۆژم سوحفێ مەکتووبە، ب ئەمرێ یار و مەحبووبە
دەما دل دەم ب مەتلووبە، ددەم ئەز دین و ئیمانێ

ئەگەر دلبەر مەجازی بت، ژ ڕەنگێ لبسێ غازی بت
بلا سووفی نەرازی بت، بمینە ئەو د حرمانێ

بنێ سووفی قەوی دینە، وەکی خەففاشێ مسکینە
ل نک وی ڕۆژ تو ڕەنگ نینە، چو نابینت ژ عومیانێ

دلێ وی کۆرە ئەعمایە، ژ وەسلێ دوورێ دامایە
ل بەر وی دەرگە دادایە نەهشتە بێتە دیوانێ

د دیوانا کو قەرقەف تێ، ب بەزما هەر نەی و دەف تێ
مەلائک سەد هەزار سەف تێ، ئەزم یێ هاتی مەیدانێ

ئەزم سەرخوەش ژ وێ جامێ، ئەزم سەودا د نێڤ عامێ
ئەزم عەنقا کەتی دامێ، ب زولفا سەر ل خال دانی

ب زولفا هاتی سەر خالان، بنەفشا تیتک و ئالان
دل و جانێ مە عەبدالان، دبت دیسا ب تالانێ

د تالانا کو سەد سەر چوون، هەزاران گەنج و گەوهەر چوون
دلێ سەد پارە کەرکەر چوون، تو خانی بەس کە ئەفغانێ