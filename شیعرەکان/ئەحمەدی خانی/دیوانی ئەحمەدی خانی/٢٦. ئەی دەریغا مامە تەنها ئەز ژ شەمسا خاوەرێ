شاعیر: ئەحمەدی خانی
کتێب: دیوانی ئەحمەدی خانی
سەرناو: ئەی دەریغا مامە تەنها ئەز ژ شەمسا خاوەرێ

ئەی دەریغا مامە تەنها ئەز ژ شەمسا خاوەرێ
خان و مان تێک بوونە زولمەت پاشی وێ دێم ئەنوەرێ
بێ قەرارم شوبهی زیبەق بێ ئەوێ سیمەنبەرێ
پاشی لێڤێت وێ ڤەناخۆم موتلەق ئاڤا کەوسەرێ
گەر بزانم ئەز د حەشرێ دا نەبینم دلبەرێ
دێ چ لێ کەم جەننەتێ پێ وەر بکەم خاکستەرێ

سەد مخابن چوو ژ بال من ئەو حەبیبا چاڤ بەلەک
ئاه و ئەفغانم شەڤ و ڕۆژان تچن حەتتا فەلەک
وێ ژ فەریادێ د من عاجز دبن ئنس و مەلەک
مام د قەیدا داغ و دەردان پاشی وان زولفێت هەلەک
گەر بزانم ئەز د حەشرێ دا نەبینم دلبەرێ
دێ چ لێ کەم جەننەتێ پێ وەر بکەم خاکستەرێ

هجرەتا یارێ بهاتم شوبهی فندا شوعلەدار
کەتمە حالێ ئفتراقێ ژ ئحتراقێ بوومە نار
ئەو ووجوودا بێ ووجوودە سوهت و تێکدا بوو غوبار
من نەڤێ دونیا ب جارەک پاشی وان چاڤێت خومار
گەر بزانم ئەز د حەشرێ دا نەبینم دلبەرێ
دێ چ لێ کەم جەننەتێ پێ وەر بکەم خاکستەرێ

گەر د حینا ئەز وەفابم بێتە سەر من عزرەئیل
موژدەیا خولدێ د وێ گاڤێ بدەت من جبرەئیل
خزرێ فەرروخ بێ ژ من ڕا ئەو د وێ ڕێ دا دەلیل
دێ ببێژم من نەڤێتن خولد و کەوسەر سەلسەبیل
گەر بزانم ئەز د حەشرێ دا نەبینم دلبەرێ
دێ چ لێ کەم جەننەتێ پێ وەر بکەم خاکستەرێ

چەرخێ کەچ رەفتارە وا وەیلا! کو ئەز حەیران کرم
سەر ب گەردان بووم وەلێکن زێدە سەرگەردان کرم
بێ دل و عەقل و هەوەس جارەک کو بێ ئزعان کرم
زێدە ڤێ بێ مروەتێ ئەڤ ڕەنگ کو ئەز تالان کرم
گەر بزانم ئەز د حەشرێ دا نەبینم دلبەرێ
دێ چ لێ کەم جەننەتێ پێ وەر بکەم خاکستەرێ

زینهار ئەی دۆستان وەقتێ بکم ئەز هجرەتێ
ڤان دو مسراعان کتابەت کن ل پەرکێ کاغەتێ
دا د دەست من دا سەنەد بت ئەو د بەیتا ئاخرەتێ
عەرزوحالێ من ببت مەزموون ژ حینا حەزرەتێ
گەر بزانم ئەز د حەشرێ دا نەبینم دلبەرێ
دێ چ لێ کەم جەننەتێ پێ وەر بکەم خاکستەرێ

خانییا ئەڤ هەرزە گۆیی وە خەتاء و نە سەواب
خێر ژ تە سادر ببن ئەی بێ ئەدەب ئەی بێ حجاب
ئەڤ قەزایا بارییە رازی ببە ئەی مال خراب
بەلکی بیتە مووجبێ ناری ژ بۆ تە ئەڤ جەواب
گەر بزانم ئەز د حەشرێ دا نەبینم دلبەرێ
دێ چ لێ کەم جەننەتێ پێ وەر بکەم خاکستەرێ