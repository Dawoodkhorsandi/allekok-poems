شاعیر: ئەحمەدی خانی
کتێب: مەم و زین
سەرناو: داستانا بەیانا نەورۆزا سولتانی تەسمیەیێ مەوسمێ سوروور و شادمانی ب مەرسوومێ قەدیمێ کوردستانی کو وان دگۆتێ: سەرسال، عەد دکرن ب عیدێ و سال

خەللاقێ جەهان ژ فەیزێ فترەت
هەیئاتێ فەلەک ب وەجهێ قودرەت

بێ قالب و بێ موحیت و مقیاس
بێ ئالەت و بێ موشیر و مقراس

ئەڤ چەندە موعەززەم و مودەووەر
ئەڤ ڕەنگە موسەننەع و موکەررەر

ئینانە ب مەعرەزا و وجوودێ
کێشانە ب مەنزەرا شوهوودێ

حکمەت ئەوە ئەڤ هەمی ل کارن
هندەک د پەیا و هن سوارن

هندەک د بەتیء و هن سەریعن
هندەک د موعین و هن مونیعن

هن مودبرن ئەو هنەک مودەببەر
هن موقبلن ئەو هنەک موقەددەر

هن کاتبن ئەو هنەک د ئوستاد
هن موتربن ئەو هنەک د جەللاد

هن ڕۆ ژپەرەست و و هن شەب ئەفرووز
هن غوسسە ڕەڤین و هن غەم ئەندووز

هندەک د مسالێ زین زەرینە
هن شوبهی مەمێ د موشتەرینە

بالجمله موسەیقەل و مونیرن
هن پادشەهن هنەک وەزیرن

هندەک ژ تەحەرروکا تەبیعی
ئەو تێنە ب نوقتەیا رەبیعی

تەجدید دکن ژ بۆ مە سالێ
گاڤا وەکوو تێنە ئعتدالێ

دانایێ موعەممەرێ کوهەن سال
ئەڤ ڕەنگەهە گۆ ژ بۆ مە ئەحوال

کو عادەتێ پێشییێ زەمانان
ئەڤ بوو ل هەمی جه و مەکانان

وەقتێ وەکوو شەهسوارێ خاوەر
تەحویل دکر د ماهێ ئازەر

یەعنی کو دهاتە بورجێ سەرسال
قەت کەس نەدما د مەسکەن و مال

بالجمله دچوونە دەر ژ مالان
حەتتا دگەهشتە پیر و کالان

ڕۆ ژا کو دبوویە عید و نەورووز
تەعزیم ژ بوو دەما دل ئەفرووز

سەحرا و چەمەن دکرنە مەسکەن
بەیدا و دەمەن دکرنە گولشەن

خاسما عەزەب و کچێ د باکر
القصه جەواهرێ د نادر

تێکدا د موزەییەن و مولەببەس
ڤێکرا ل تەفەرروجێ مورەخخەس

لێکن نە ب توهمەتەت و ب مننەت
بەلکی ب تەریقێ شەرع و سوننەت

لەورا کو ئەوان غەرەز ژ گەشتێ
مەقسوود ژ چوویینا ب دەشتێ

ئەو بوو کو چ تالب و چ مەتلووب
یەعنی دو تەرەف موحبب و مەحبووب

ئەڤ هەردو جەلەب کو هەڤ ببینن
کوفئێ د خوە ئەو ژ بۆ خوە بینن