شاعیر: ئەحمەدی خانی
کتێب: مەم و زین
سەرناو: مەقالێ ئشتعالێ شەمعێ جەمالێ مەحبووبە، مەقامێ ئنتقالێ ئشتغالێ وسالێ مەتلووبە

دامانێ عەرووسێ پاکێ گەردوون
داماد کو کر ب موهرێ گولگوون

تاریتی ب روهنیێ کو ڕاکر
غەم شوبهەتی زولمەتێ فەناکر

وەقتێ سەحەرێ ژ ڕۆ ژێ حەفتێ
ئاگر تە دگۆ گەهشتە نەفتێ

گەرمییەتێ نارێ قوربێ مەقسوود
ڕاکر ژ وجوودێ عاشقان دوود

جەمعییەتێ خاسێ ئاتەش و باد
ئەلبەتتە دکت مرۆڤی بەرباد

ئەڤ عشق و هەوا کو بوونە دلداش
جان و دلی دێ بدەن ب شاباش

سەبرا شەوتاندی ئفتراقێ
تێک سوهت و قران و ئحتراقێ

دەریایێ مەحەببەت ئوشتولوم کر
ئارام و شەکیب و سەبر گوم کر

مەحبووب و موحب ژ فەرتێ تەشویر
هاتن کو ببن ب شەوقێ تەقدیر

مەششاتەومهربان و دایین
شوشبین و مەحارمێ د تاجدین

موستەوجبێ وەقتێ دین مولاقات
بەر مووجب و موقتەزایێ عادات

مەجمووعێ موبەخخراتێ موعتر
مەمزووجێ موفەررحات و موسکر

جام و قەدەح و ئیاغ و مەخمەر
ئەڤ مسک و زەباد و عوود و مەجمەر

ماوەرد و گولاب و عەترێ شاهی
القصه ز ماهێ تا ب ماهی

ئەسبابێ نەشات و عەیش و عشرەت
ئالاتێ سەفا و زەوق و سوحبەت

ئەو چەندکرن ئەوان موهەییا
مەحزا مری پێ دبوون موحەییا

ئاراستە بوو عەرووس خانە
دیوار و دەر و عورووش خانە

ڕابوونە ڤە خاسەکی و خادم
هندەک د ئەقارب و مەحارم

شەمعەک ب تەمامەئێ موتەللا
شەمسەک ب جەمالە پوڕ موجەللا

هلگرتنە سەر سەرێ خوە رەققاس
ئینانە مەیانێ مەجلسا خاس

شەمعێ ب زەبانێ حال بێ قال
ئەڤ ڕەنگەهە کر بەیانێ ئەحوال

کای عاشقێ بێ قەرار و بێ تاب
گەر شوبهی منی خودان تەب و تاب

ڕابە هەڕە حەجلەیا عەرووسێ
پابەندە ببە ب پایی بووسێ

شەمعا تە وەکی تە ئنتزارە
شەوقا تە ل جان و جسمی نارە

سوهتن نە بەسە مسالێ شەمعان
بەس شوبهەتی من ببارە دەمعان

گەر عاشقی ڕابە شوبهی فەرراش
جانێ خوە بدە نسار و شاباش

ئەی ساعیێ مەقسەدا تەوافێ
وەی سالکێ مەنهەجا مەتافێ

ئەو قبلە و کەعبەیا تە مەقسوود
نێزیکی تە بوو ب ئەمرێ مەعبوود

بەیت و حەجەر و مەقام و حوجرە
سەعی و تەلەب و تەواف و عومرە

باری ژ تە ڕا کرن موقەددەر
ها بوونە ژ بۆ تە ڕا مویەسسەر

ئاڤی تو رەوان بە پێشی سەلوێ
شێری تو هەمان کەرم کە خەلوێ

تاجدینی ژ سوورەتێ شەمالێ
مەعنایێ مەحەببەتا وسالێ

زانی ب تەئەممول و ب ئدراک
ڕابوو ژ جهێ خوە چوست و چالاک

یارێ غەم و شاهیان مەمێ ژار
ڤێڕا بوویە ساحب و سلەحدار

دەستێ وی د دەست و دل د دل بوو
بوو حاجبێ دەرگە شیر ل مل بوو

تاجدین ب ڤە تەرزی چوو سەرایێ
مەم ما ل دەری د گەل دوعایێ

لەورا کو مە خووف بوو ئەو مولاقات
مەلزوومە ل عاشقان موعادات

گەر قسمێ موحبب و گەر حەبیبن
ئەلبەتتە ب دو ژمن و رەقیبن

هن دێو و هنەک ژ وان پەرینە
هندەک د مونافق ئادەمینە