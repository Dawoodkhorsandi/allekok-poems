شاعیر: ئەحمەدی خانی
کتێب: مەم و زین
سەرناو: تەسویلێ تەفاوت و ئختلافێ خلقەتە تەمسیلێ تەقازایێ سرشتێ تینەت و فترەتە

حکمەت ئەوە ئەو ژ دارێ دونیا
چوون سەیر کرن سەرایێ عوقبا

وان تەرک نەدا جبللەتا خوە
هەر یەک خولقین ل خلقەتا خوە

یەعنی کو ل سەر مەمێ و زینێ
شین بوو ژ زراعەتا ئەڤینێ

روسکین دو عەدەد نهالێ سەرکەش
ڕابوون ب هەوا ڤە هەردو سەرخوەش

یەک سەرو سهی و یەک سەنەوبەر
سەر سەبز و لەتیف و سایە گوستەر

وان دەست د گەردەنێ د یەک ڕا
قەددا خوە درێژکرن ب یەک ڕا

شین بوو ژ ئەوێ بەری ژ خێرێ
دارەک لقیافەتا کنێرێ

ئەو دار ژ راحەتێ بەری بوو
مانەندی خودانی ب ستری بوو

ڕابوو خوە گهاندە هەردو داران
بوو مانعێ وەسلێ هەردو یاران

راحەت وی نەشێ بکەت مودارا
خەسمانەئی کر وی ئاشکارا

دیسان خوە گهاندە وان حەبیبان
ئەو لێ پچیا وەکی رەقیبان

حاسل ل فورووع ئەگەر ئوسوولان
ئەو لێ فەتلی وەکی فوزوولان

خەلقێ کو ب ئەسلی بەد سرشتن
ئەو ئەسل ژ وان قە تێتە شوشتن

چل سالی تو حەنزەلێ بچینی
سەد ئاڤ بدی ب هنگڤینی

پەروەردە بکی ب ئافتابێ
هەردەم بڕەشینی لێ گولابێ

هەر ڕۆ ژ رەها وی لێ ب کەر کی
وێ فاسلەئێ تژی شەکەر کی

خدمەت بکری تو هندووانە
ئەو بۆ تە دبیتە هندووانە

دا فکر نەکی دەما کو بەر دت
ئەو غەیری ژ تەحلیێ سەمەر دت