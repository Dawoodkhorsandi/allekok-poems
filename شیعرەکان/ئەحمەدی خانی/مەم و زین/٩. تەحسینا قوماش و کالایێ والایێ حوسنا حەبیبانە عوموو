شاعیر: ئەحمەدی خانی
کتێب: مەم و زین
سەرناو: تەحسینا قوماش و کالایێ والایێ حوسنا حەبیبانە عومووما تەعریزا جەوهەرێ بهایێ جەمالا ستی و زینانە مەخسووسا

هندی کو د قەیسەریێ دونیا
ڤێکدانە خودێ مەتاع و کالا

مەجمووعێ خەزائنێ د قەیسەر
حەتتا ڤەکە دەخمەیا سکەندەر

دوڕڕێ د دەفائنێ د خاقان
لەعلا کو د خاتەما سولەیمان

هەر چەندە زیادەتر بوها بن
بالجملە ب جوزئێ حوسنێ نابن

حوسنا ل روخێ ستی و زینێ
بوو بەحرەکە ئاتەشێ ئەڤینێ

پێلا کو دگرتە پێل و مەوجان
ڕۆ ژا دکەتە حەزیز و ئەوجان

سەد جان و دل و جگەر دسۆتن
خەلقی ب مەسەل ژ وان دگۆتن

شەمس و قەمەران قرانە پێکڤە
لەو موشتەری ئەڤ جهانە پێکڤە

سەییادێ جەمالێ وان غەزالان
سەییاتێ سەدایێ وان دەلالان

دەللال سفەت گەلەک سفەت شێر
ژەفغان و ژ نالەیان نەبوون تێر

ڕۆژان و شەڤان گەلەک دنالین
حەتتا کو د گەل مەلەک دکالین

حوسنا نەبتن چو حەدد و غایەت
نابت ژ خوە عاشقان نهایەت

لێ عاشق و بو الهوس جودانە
هن فائدەخواز و هن فدانە

جانان تەلەبن هنەک ژ بۆ جان
هن جان تەلەبن ژ بۆیی جانان

هن وەسل حەبین ژ ڕەنگێ تاجدین
هن دەردگوزین وەکی مەم و زین