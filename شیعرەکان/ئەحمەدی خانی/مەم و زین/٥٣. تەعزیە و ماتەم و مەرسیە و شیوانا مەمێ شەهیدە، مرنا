شاعیر: ئەحمەدی خانی
کتێب: مەم و زین
سەرناو: تەعزیە و ماتەم و مەرسیە و شیوانا مەمێ شەهیدە، مرنا بەکرێ شەقی ب دەستێ تاجدینێ سەعیدە

ئەو مەئتەمیێ کو با خەبەر بوو
ئەڤ ڕەنگە ژ بۆ مە نەوحەگەر بوو

گۆ: جان کو ژ حەبسێ تەن جودا بوو
فەریاد و فغان ژ شەهری ڕابوو

بوو وەلوەلە و فغان و زاری
بوو زەلەزەلە و بەزین هەواری

بوهتان ژ مەزن حەتا بچووکان
نسوان و کەچ و بەنات و بووکان

ئەعیان و ئەکابر و ئەعالی
میرزا و رەوال و لائوبالی

یەک فەرد نەما د شەهری دلخوەش
بالجمله د سەرخوەش و موشەووەش

ڤێکڕا دبەزین ب سەر مەمێ ڤە
وان دەرد دبرن ب سەر غەمێ ڤە

تاجدین و بەکر ب ئتتفاقی
بوون هەردو ل عەردەکی مولاقی

گۆ: ئەی سەبەبێ فەسادێ عالەم
شەیتان سفەتێ ل شەکلێ ئادەم

ئەی باعسێ فتنە و فەسادان
وەی مانعێ مەقسەد و مورادان

ئەی پەردەدڕێ مەمێ و زینێ
وەی داغ کەشێ ل سەر برینێ

ئبلیس و خەبیس و پوڕ نەدامەت
بەس نینە ل من تە کر قیامەت

دەر حەققێ مەمێ سەقەت خەبەر دا
حەتتا کو ل من تە مەم ب دەر دا

ئەڤ چەندە مونافق و نەیاری
هێژا تو ب چاڤێ من دیاری

مەم دێ بمرت تو دێ بمینی
هێژ خوەش بگەڕی ل ڕوو زەمینی

حازر وی بەکر د عەردی ڕاکر
جسمێ ب بەلا ژ جان جودا کر

گاڤا کو گهشتە سەر برایی
نوورەک وی نەدی د وی چرایی

تاجدین ژ سەرێ خوە تاج و تۆمار
هاڤێتنە سەر لەشێ مەمێ ژار

دین بوو ژ تەحەسسورا برایی
هەر چی کو ددی وی ئە ژدەهایی

فی الحال دکر کو وی فەنا کەت
تەشبیهی بەکر د عەردی ڕا کەت

قەت کەس نەدشێ ببت موقابل
بێ شوبهە ب وی دبوویە قاتل

ناچار خەبەر برن ژ بۆ میر
میر هات و ل پ ێ وی بەست زنجیر

گاڤا کو جەنازە وان هلانین
شاهد کو ژ مەشهەدێ دەرانین

مەشهوود بوویین ل وان عەلامەت
ڕابوو ل خەلائقان قیامەت

دێوێ کو ڤەبەستی وان ب تەدبیر
بزداندی ل بەر خوە قەید و زنجیر

زنجیر و کەمەندا وی شکینان
دەروازە و پەردە وی هلینان

ئە ژدەر ژ مەغارەئێ کو بەر بوو
دەر حال بەزی د نەعشێ وەر بوو

تابووت ل سەر سەرێ خوە دانی
ئەفغان دگهاندە ئاسمانی

هندی کو د شەهری ئادەمی بوون
تێکدا د لباسێ مەئتەمی بوون

هندی کو هەبوون د شەهری مەشهوور
خاتوون و موخەددرات و مەستوور

گیسۆ ڤەکرن ب تایێ تەربۆش
سەر تا ب قەدەم هەمی سیەه پۆش

بێ مەعجەر و بورقوع سەرەنداز
ڕەش گرتی ژ بۆ مەمێ ب دلخواز

نەییاحە و مهرەبان و دایین
گۆیندە ب نالە شوبهی گۆیین

وان مەرسیەدا ستران ب ئاهەنگ
زین ڕابوویە پێ ب قامەتا شەنگ

ناهید سفەت ل دەنگێ سازێ
رەققاس د چوویە بەر جەنازێ

دام و دەد و ئادەمی و مووران
دار و بەر و جامد و تویووران

بالجمله ژ بۆ مەمێ دنالین
هەر یەک ب مەقامەکێ دکالین

تەلپێ ڕەشێ وان سیاه پۆشان
رەه شوبهەتی عەورەکێ خورووشان

ئەو چەند ژ عارزێ د گولگوون
ڤێکڕا دوەرین سرشکێ پوڕ خوون

گۆیا کو د فەسلێ نووبهاری
باران ل گولشەنان دباری

ئەڤ مەئتەم و ئەڤ سیاه پۆشی
ئەڤ چارشەڤ و ئیزار و پۆشی

بوهتان وی زەمانی کرنە عادەت
بوو رەسمێ قەدیم و تا قیامەت