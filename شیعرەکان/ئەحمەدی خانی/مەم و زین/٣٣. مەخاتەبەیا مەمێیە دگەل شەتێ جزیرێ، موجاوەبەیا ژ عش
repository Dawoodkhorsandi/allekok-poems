شاعیر: ئەحمەدی خانی
کتێب: مەم و زین
سەرناو: مەخاتەبەیا مەمێیە دگەل شەتێ جزیرێ، موجاوەبەیا ژ عشقا بێ نەزیرێ

کای شوبهەتی ئەشکێ من رەوانە
بێ سەبر و سوکوونێ عاشقانە

بێ سەبر و قەرار و بێ سوکوونی
یان شوبهەتی من تو ژی جونوونی

قەت نینە ژ بۆ تە ڕا قەرارەک
غالب د دلێ تە دانە یارەک

هەر لەحزەتە ژی چ تێتە بیرێ
سەرگەشتە دبی ل رەخ جزیرێ

ئەڤ شەهرەیە گەر ژ بۆ تە مەحبووب
حاسل گەڕیایە بۆ تە مەتلووب

دائم د دلێ تە دانە مەنزل
دەستێ تە ل گەردەنێ حەمائل

هێژا ژ خودێ تو فکرێ ناکی
هەر ڕۆ ژ هەزار شوکرێ ناکی

ئەڤ چەندە دکەی هەوار و گازی
ئێدی چ مورادەکێ دخوازی

بێهوودە چڕا دکی تو فەریاد
ئاوارە دچی دیارێ بەغداد

گەر ئەز بگریم و گەر بنالم
وەر ئەز بمرم و گەر بکالم

هەر چی وەکوو ئەز بکم رەوایە
مەعقوولە ژ بۆ مە ڕا فەنایە

جارەک ل دلێ م ژی گوزەر کە
سەرچەشمەئێ چەشمێ من نەزەر کە

دەردێ دلێ من کو بێ دەوایە
چەشمێ تەڕێ من چ ماجەرایە

دیوانەمە من پەری ب دەردا
ئەز دجلەمە زەنبەری م بەردا

وەستانی و نێرگزی و سەقلان
دەروازە و عوممەری و مەیدان

ڤان سەیرگەهان تو لێ دکی گەشت
ئەز مامە ژ بۆ م ڕا دەر و دەشت