شاعیر: ئەحمەدی خانی
کتێب: مەم و زین
سەرناو: مەباحسیا مەمێ دگەل بایی هەواداریا دگەل هەوایی

گەه بەحس دکر د گەل سەبایی
شەرحا غەمێ دل دگۆتە بایی

کای جسمێ لەتیفێ شوبهەتی رووح
دەرگاهێ بەدەن ل بەر تە مەفتووح

ئەز هیڤی دکەم کو بێ تەوەققوف
رەنجیدە قەدەم ب بێ تەکەللوف

جارەک هەڕە سدرة السعادة
گاڤەک هەڕە سدرة النهایة

ئەووەل تو ببۆسە ئاستانێ
پاشی هەڕە پێشی دلستانێ

ئەمما ب تەوازع و ب تەعزیم
سەد مەرتەبە ئحترام و تەکریم

ئاهەستە ژ بۆ بکە دوعایێ
وابەستەئێ وێ بکە سەنایێ

شایەستە بکە تو ئحترامێ
دەست بەستە ڤەوەست بکە سەلامێ

پاشی حەرەکەت کە پێشڤە چاپک
سقلەت نەکری ل تەبعێ نازک

ئەڤ نامە کو خوونێ دل مدادە
ئەو سەفحە کو مەردومەک سەوادە

پەردێ مەلڤین ژ بەر جەمالێ
تەنها بدە دەستی عەرزحالێ

زنهار ! د با نەکی نقابێ
گاڤا کو دخۆنتن کتابێ

بێژێ ژ مە ڕا: کو پادشاهم
بندَنْ ئاکاسویله: قبلەگاهم

لەو مەتلەعێ نوورێ ذوالجلالی
لەو مەنبەعێ کەوسەرا زەلالی

لەو مەنزەرێ مەزهەرا ئیلاهی
ئەم بۆ تە گەدا تو پادشاهی

دا بۆ مە ب حەققی موتتەسف بی
دەر حەققێ مە عەدل و مونتەسف بی

دەر دیدە ژ دیدەئی تەوەللا
گەه گاهی بکی ل دل تەجەللا

ئەڤ دەئبێ قەدیمە پادشاهان
وان عامە نەزەر ل پوڕگوناهان

والله گونەهێ خوە ئەز نزانم
ئەمما مە دلەک هەبوو دزانم

ئەو دل پەریان ژ من ڕەڤایە
ئەڤ پێلەکە ئەو ژ من جودایە

وەقتێ کو د گەل من ئەو تەبا بوو
ساحب هەوەس و خودان هەوا بوو

بەلکە کربت خەتا و عسیان
ئنسان خولقین ب نەقس و نسیان

سەد جار کو زێدە پوڕ گوناهە
لێ سایەئێ زولفێ تە پەناهە

گەر قەهرێ بکی ل وی جەزایە
وەر عەفوێ بکی عەجەب عەتایە

ئەڤ ڕەنگە ببێژە ئەی سەبا تیز
و ئانگاه زمین ببوس و برخیز

ئەی بادێ سەبا ب حەققێ مەعبوود
گاڤا وەکوو تێی ژ پێشی مەقسوود

زنهار ! هنەک ژ خاکێ دەرگاه
بینە ژ مە ڕا د گەل خوە هەمراه

تۆزا کو ژ ڕەنگێ تووتیایە
بینە ب خوە ڕا کو کیمیایە