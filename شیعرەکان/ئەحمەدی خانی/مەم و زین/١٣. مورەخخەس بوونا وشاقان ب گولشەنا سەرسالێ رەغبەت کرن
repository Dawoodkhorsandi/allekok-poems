شاعیر: ئەحمەدی خانی
کتێب: مەم و زین
سەرناو: مورەخخەس بوونا وشاقان ب گولشەنا سەرسالێ رەغبەت کرنا وانە ب بازارا حوسن و جەمالێ

قەندیلێ مونیرێ دیرێ ئەزرەق
مشکاتێ حەمەل کو کر موەررق

سەرسال کو بوو ژ نووڤە مەعموور
میر دایە کوڕێ د تازە دەستوور

دەستوور کو بوو ژ بۆ وشاقان
ڕابوون هەمی شوبهەتی عوشاقان

تێک چوونە ب مەعرەزا مەزادێ
دلدادەئێ مەقسەد و مورادێ

ئیللا کو تەنێ مەمۆ و تاجدین
وان دانە خوە دوختەرانە تەزیین

یەعنی د دەما کو بوویە تەحویل
ئەو هەردو برا د جامە تەبدیل

ئستەبرەق و سوندسن د بەردا
چەند معجەر و مەقرەمە ب سەردا

کاکول کربوونە توررە هەرسوو
پەرچەم کربوونە زولف و گیسوو

وان لەو کربوو لباس تەسریف
دا قەت نەبتن ل وان چو تەکلیف

پۆشیدە لباسێ دلبەرانی
سەیران دکرن ب سەرگرانی