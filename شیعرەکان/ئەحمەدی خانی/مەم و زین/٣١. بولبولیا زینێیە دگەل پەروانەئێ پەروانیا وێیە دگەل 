شاعیر: ئەحمەدی خانی
کتێب: مەم و زین
سەرناو: بولبولیا زینێیە دگەل پەروانەئێ پەروانیا وێیە دگەل دیوانەئێ

پەروا نەدکر ب ئاتەشێ غەم
پەروانە دکر ژ بۆ خوە هەمدەم

کەی تائرێ ئاشیانێ فرقەت
وەی بولبولێ بۆستانێ حرقەت

ئەی حوججەتێ عاشقێ د سائب
وەی موبتلێ موددەعیێ کازب

مەردانە دبەخشی جانی ئەرزان
حەیفە کو بمەر کرانی لەرزان

ناوەستی دەمەک ل بەر هەوایێ
ناپوختە تەلەب دکی فەنایێ

ئەو لەز ژ تە ڕا گەلەک قوسوورە
ئەو لەرزە ژ بۆ تە ڕا فوتوورە

بێ سەبری و بێ سوکوون و بێ تاب
لەورا خوە دکی ب زۆری پور تاب

ناپوختەئێ عەیبەکە تەمامە
مەتبووخ دبێژنێ کو خامە

پوختە دسو ژن مەگەر چو جاران
فانی قە نابن ب نوور و ناران

باقی دگەڕن وەکی سەمەندەر
وان جسم دبیتە جانێ ئەنوەر

وێ جسم مونەووەرا مەلەک رووح
بەیزا قەمەرا موقابەلەت یووح

یەک زەررە ژ ئاسمان و عەردان
نەدما کو نەکەت د گەل خەبەردان

ژەڤ ئادەمیێ د ساحب ئەغراز
مەحزا دکر ئحتراز و ئعراز

فکرا خوە دکر ژ ئنس و جانان
سررا خوە دگۆتە بێ زبانان

سەر تا ب قەدەم غەریقێ غەم بوو
نەقشێ دل و جان خیالێ مەم بوو