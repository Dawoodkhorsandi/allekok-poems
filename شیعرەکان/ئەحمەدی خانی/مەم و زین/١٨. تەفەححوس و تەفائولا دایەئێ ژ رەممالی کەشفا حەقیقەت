شاعیر: ئەحمەدی خانی
کتێب: مەم و زین
سەرناو: تەفەححوس و تەفائولا دایەئێ ژ رەممالی کەشفا حەقیقەتا وی ئەحوالی وکو خاتەمێ ئاسمانێ فەرتووت مەعنا نما نگینێ یاقووت

وێ دەللەئێ بێ فەسال و موحتال
سوبحێ خوە گهاندە پێشی رەممال

زێڕەک دو برن د دەست خوە بۆ پیر
ئەڤ ڕەنگەهە کر زەمیر تەقریر

گۆ من دو کوڕەک هەیین د مەعسووم
بێ باب و یەتیم و ژار و مەحرووم

ڕۆ ژا وەکوو بوویە عید و سەرسال
ئەو ژی ب تەریقێ تەبعێ ئەتفال

ڕابوونەڤە هەردو چوونە گەشتێ
غوولان غەلەتاند بوون ل دەشتێ

ئیرۆهە دەما کو بوونە پەیدا
دینن تەلەسن جونوون و شەیدا

هاتینەڤە بێ لباس و تازی
گەه گەه دکرن فغان و گازی

بێهش دکەڤن گەلەک دمینن
گاڤا وەکوو ڕادبن ددینن

ئەڤ خاتەمەنە ئەوان د دەستن
گۆیا تو دبێی ب ڤان د مەستن

ئەی واقفێ رەمز و کاشفێ راز
بێچارەمە ئەز تو چارە پەرداز

ئحسان بکە قەنج ژێ خەبەر دە
کانێ سەبیێ د من چ دەردە

مەجنوونیە سەرعە یا هەوایە
چاوا مەرەزەچ بۆ دەوایە

ئەی مورشد و پێشەوایێ موقبل
حەللالێ عوقوود و حەللێ موشکل

سررەک هەیە وێ د ڤان نگینان
پەیدایە ل نک وە دووربینان

ئەسحابێ نگین ببێژە کینە
جننینە پەرینە ئادەمینە؟