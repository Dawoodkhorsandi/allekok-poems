شاعیر: ئەحمەدی خانی
کتێب: مەم و زین
سەرناو: عەتفێ عنان و لجام بە سەر ئەنجامە کەلام

دا بێنە ب سەر حکایەتا پێش
خەلقێ کو ژ دەردێ عشقێ دلرێش

هەر چەندە کو بێ حەد و قیاس بوون
عامی و خەوادم و خەواس بوون

لێکن ژ خەوادمێ د مومتاز
سەد لاوێ سەهی قەد و سەرئەفراز

هەر یەک د مەقامێ حوسنێ ڕۆژەک
هەر یەک ب کەلامی سینە سۆژەک

هەر یەک ب کەمالێ بەدرێ ماهەک
هەر یەک ب جەمالێ سەدرێ شاهەک

ئەو ژی هەمی عاشقن د تالب
ئەو ژی هەمی تالبن د راغب

لێکن نە ب دیتن و شەهادەت
بەلکی ب بهیستن و ریوایەت

بالجملە د خدمەتا ئەمیر بوون
فی الجمله ژ سررێ هەڤ خەبیر بوون

سەرحەلقەئێ وان پەری مسالان
سەرتاجێ ئەوا مەلەک خسالان

تاجدین دگۆتنێ جوانەک
گۆدەرزێ زەمانە پەهلەوانەک

نەسل و نەسەب و حەسەب عیان بوو
سەردەفتەر و سەروەرێ کوڕان بوو

بابێ وی دگۆتنێ سکەندەر
لێکن عەرەبان دگۆ غەزەنفەر

لەورا کو ب شیری شوبهی شێر بوو
ڕۆژا شەڕی ئەو هەزار مێر بوو

تاجدین دو برا هەبوون د قەللاش
مانەندی دو شاهبازێ جەمماش

دائم دلێ دو ژمنان دسۆتن
یەک عارف و یەک چەکۆ دگۆتن

ئەمما وی ژ جوملە خاس و عامان
ژەو چەندی برا و باب و مامان

لاوەک کربوو برا ژ بۆ خوە
نێ ئەز غەلەتم چرا ژ بۆ خوە

ڕۆژا کو ئەوی برا نەدیتا
تەشبیهی شەڤا چرا نەدیتا

دونیا ل وی تێک دبوویە تاری
ڕۆژ بوو کو ل وی دکر تەواری

ئەنبازێ فەرەح شەریکێ غەم بوو
سەرگەشتەئێ غەم ب ناڤێ مەم بوو

مەم ژی ل وی عاشقەک تەمام بوو
نە شوبهی برا و باب و مام بوو

هەر چەندە برایێ ئاخرەت بوو
تە دگۆ کو دنی و ئاخرەت بوو

تاجدین وەلەدێ وەزیرێ دیوان
مەم ژی خەلەفێ دەبیرێ دیوان

ئەو هەردو جوان وە لێک د عاشق
ئەو هەردو برا وە پێکڤە سادق

یەک قەیسێ زەمانە یێک لەیلا
یەک وامقێ عەسر و یێک عەزرا

ئەو یارێ ژ دل نە سەرسەری بوون
رەه شوبهەتی مهر و موشتەری بوون

یاری و برایی و موئاخات
نابت ب ریایی و مەقالات

یاری نە هێسانیە جەفایە
مەقسوود ژ یاریێ وەفایە

ئاخر تو ئەگەر نەکی وەفایێ
ئەووەل مەدە بەر خوە وێ جەفایێ