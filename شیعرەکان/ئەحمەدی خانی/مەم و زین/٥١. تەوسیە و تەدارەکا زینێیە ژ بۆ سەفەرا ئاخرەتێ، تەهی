شاعیر: ئەحمەدی خانی
کتێب: مەم و زین
سەرناو: تەوسیە و تەدارەکا زینێیە ژ بۆ سەفەرا ئاخرەتێ، تەهییەئێ ئەسبابێ جهازە ژ بۆ عەرووسیا جەننەتێ

زینێ کو نومانە وان کەرامات
ئەڤ چەندە مەنازل و مەقامات

ڕوونشت و وەسییەتا خوە بۆ میر
ئەڤ ڕەنگەهە کر بەیان و تەقریر

کای پادشەهێ روحان و قەلبان
هەمشیرە بوویی فدا و قوربان

قوربانی تە بن هەڕۆ دو سەد زین
ئەز هیڤی دکم نەبی تو غەمگین

ڕۆ ژا وەکوو بر م مەم ژ بۆ خوە
بالجمله برن م غەم ژ بۆ خوە

مەنسوور بوویم ل کشوەرێ غەم
غەم بوونە ژ بۆ م ڕا موسەللەم

مەم بۆ من و مەرحەمەت ژ بۆ تە
غەم بۆ من و سەلتەنەت ژ بۆ تە

شاهم ب مە ڕا مەبە مونازع
ئەز بوومە ب حوسسەیا خوە قانع

ڕوونی تو ل تەختی شوبهی خوسرەو
تاجێ خوەئێ زەر بگێڕە کەچرەو

بەزما تەرەبێ بدێرە تەرتیب
زەوق و فەرەحێ بگێڕە تەرکیب

سەرخوەش بکە سادە و رەوالان
چوون خوەشکە ژ نووڤە پیر و کالان

ئەسبابێ نشات و کامرانی
ئادابێ سەفا و زندەگانی

ئامادە کە شەربەت و تەعامان
ئازادە کە جاریە و غولامان

پوڕ کە تەبەقان ژ بۆ نسارێ
دا بێن فوقەرا د ڤێ هەوارێ

مەجمووع بکە موفەررحاتان
مەخلووت بکە موعەتتراتان

مەجلس ببتن ب وان مەزەههەب
تەهنییە ببت ژ نۆ مورەتتەب

دا ڤێک بکەڤن ل من شەکەرخەند
تێک ڕاهە ژینن ب رەقس و گۆڤەند

ئەقسامێ بخوور و عوود و عەنبەر
ماوەرد و زوباد و مسکێ ئەزفەر

ئەڤ جنس ژ نعمەتان پتر بن
ئەو قسم ژ حەددی زێدەتر بن

حەیوانیەتا مە بوویە زائل
رووحانیەتا مە بوویە کامل

جسمێ مە ئەگەر دچیتە چالێ
رووحێ د مە دێ بکن و سالێ

عەقدا وەکوو داوەتی مەلەک بن
ئەقسامێ بخوورێ دێ گەلەک بن

لەورا ئەز و مەم مەلەک سفاتن
ئەم مائلێ تیب و تەییباتن

عورسا کو فرشتە داوەتینە
داماد و عەرووس جەننەتینە

ڕۆ ژا کو ستی تە دایە تاجدین
چاوا تە د شەهری بەستن ئایین

تەنبیه بکە دوکان و سووکان
تەزیین بکن ژ ڕەنگێ بووکان

بوهتان تو ببێ بلا سوار بن
جوندی تو ببێژە دا ب کار بن

سەرگەرم ببن وەکی د عیدان
هندی کو ل هەڤ بدن جریدان

ڕۆ ژا کو تە ئەو پەری ڤەڕێکر
چەندی وەکوو کەیفخوەشی تە چێکر

ئەز هیڤە دکم بکی عنایەت
قانوونێ بکی وسان رعایەت

ئیرۆڤە ژ بۆ موراد و چەندان
دیسان تو وسان بی شاد و خەندان

ئحسان کە تەدارەک و جهازان
حازر بکە موتربان و سازان

مانەندی عمارەتا ستی تێ
هەر شوبهەتی مەحمەلا پەری تێ

تابووتەکە زەر نگار و ڕەنگین
سندووقەکە خوردەکارە زەررین

سەرپۆشێ ئەوێ زەمین تەلا بت
سەیوانێ ئەوێ خودان جەلا بت

زنهار! مە هەردو بووک و زاڤان
بێ قەدر نەکی ل پێش چاڤان

گاڤا کو دچینە نیڤ مەزاری
دا خەلق نەبێژتن ب زاری

عەقدا ستیێ چ ڕۆ ژە خوەش بوو
زینێ ژ ئەزەل چ بەخت ڕەش بوو

نەعشێ م بلا ستی د گەل بت
تاجدین د گەل مەمێ بەدەل بت

مانەندی مەمێ ژ بوویی تاجدین
تاجدین ب وی ڕا بگێڕە شووشبین

شووشبین بتن ئەو د گەل مەمێ من
شاهی بتن ئەو د گەل غەمێ من

ئەی مائلێ خەیرێ بێ موکافات
وەی بازلێ مەقسەد و مورادات

حەتتا ڤەکە سالەکێ تەمامی
هندی کو تەلەف دکەی تەعامی

هندی کو ب دەر ددی لباسان
هندی ڤەدخوونی عام و خاسان

هندی کو بکەر دکەی قوماشان
هندی کو بەلاڤ دکەی مەعاشان

هەر ڕۆ ژ ب نییەتا غەزایێ
هندی کو گەلەک دکەی عەتایێ

هندی وەکوو تو ل تەختی روونی
هەر ڕۆ ژ تو جوندیان ڤەخوونی

هندی کو تە هەی دکەی خەزینان
هندی وەکوو شادکی حەزینان

هندی کو غەنی دکەی فەقیران
هندی کو رەها دکەی ئەسیران

هندی د حوکوومەتێ خەبەر دی
هندی وەکوو گرتیان تو بەردی

هەرچی کو ژ بۆ خوە ڕا دکەی خەرج
هەرچی د خەزینەیان دکەی دەرج

قەهرا وەکوو دو ژمنان دکەت دەفع
زەجرا وەکوو زالمان دکەت رەفع

عەدلا کو ژ بۆ خودێ تو خاس کەی
مەزلووم ژ زالمان خەلاس کەی

سازی کو د جەنگێ دا دبێژی
خوونا ژ موخالفان دڕێژی

حەتتا خورەکێ سەیێ شکاری
حەتتا عەلەفێ کەرێ د باری

شاهم ل تە بت وەسییەتا من
وان سەرف بکە ب نییەتا من

مەفکر د حەقیقەت و مەجازی
بنڤیسە ل دەفتەرا جهازی

دا فەخرێ بکم ل پێشی زاڤێ
شەرمەندە نەبم د وەقت و گاڤێ

هەر چەند کو من قەوی درێژ کر
پوڕبێژیە وی چڕا م بێژ کر

گۆری تەمە مەقسەدا م دوورە
دوور بت ژ تە مەرقەدا مە کوورە

لەو هندە قەدەر دبێم ب دققەت
دا بێتە دلێ تە رەحم و رققەت

دەر حەققێ من و مەمێ نەکەی عار
گاڤا دمرت مەمێ بریندار

ئەز دێ ب جەنازەئێ وی ڕا بم
حەتتا ڤەکە مەقبەران تەبا بم

وەقتێ دمرم بدی تو دەستوور
دا من بکرن د گەل وی مەستوور

من ژالێ وی دەر ب دەر نەگێڕی
بێ پەردە د گەل ئەوی ڤەشێری

زینێ کو کرن وەسییەت ئاخر
غائب گەڕیان ژ دەردی حازر

میر گۆ: تو هەڕە مەمێ ببینە
گەر دێ مری بت ئەوی ڤە ژینە

باوەر تو بکە ب سدق و ئیمان
بوومە ل تە و مەمێ پەشیمان

گەر هوون بمرن وە گەر کو ڕابن
نابت تو و مەم ژ هەڤ جودا بن