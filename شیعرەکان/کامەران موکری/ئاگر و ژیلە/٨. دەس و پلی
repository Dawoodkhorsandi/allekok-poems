شاعیر: کامەران موکری
کتێب: ئاگر و ژیلە
سەرناو: دەس و پلی
لەبارەی شیعر: (١٩٥٨) جوانی... جوانی

لەناو کچەکانا، زۆرم دی
بەژنی ڕێک، پێستی پەمەیی

چاوی گەش و کەمەری شل
ورشەی سنگی جێ درزی جل

ڕووتی سەرشان و بەر گەردن
جوانیی پێ و پل، کوڵمی گۆشتن

بەڵام دەس و پەنجەی وا جوان
نەبووە، نییە ئەی پەری گیان

ئەڵێی قەڵبەزی زیوینە
ئەو دەس و پلە شیرینە

نینۆکەکانت وەک یاقووت
بێخی دڵم بۆیان بزووت

کە دیمان قەڵپەزی زیندوو
گلێنەی دڵمان ئەبڵەق بوو

من و گەنجەکانی گوزەر
ئەمانوت هونەرە، هونەر

دەسی وا لەدەس بکەوێ
دڵ تاکوو ماوە بسرەوێ