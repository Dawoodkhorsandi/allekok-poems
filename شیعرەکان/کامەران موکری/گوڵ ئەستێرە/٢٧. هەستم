شاعیر: کامەران موکری
کتێب: گوڵ ئەستێرە
سەرناو: هەستم

لەسەر لێوم زەردەخەنەی گەش و جوان
خوای دڵخۆشی ڕایئەژەنێ بە نەرمی

بۆیە دڵم قەت، مل نانێ بۆ گریان
پێئەکەنێ بەجۆش و کوڵ بە گەرمی

***

لەناو گوڵا، بریسکەی نەختێ ئاورنگ
ئەبێ بە هۆی دڵخۆشی و کامەرانیم

دیمەنی جوان بریسک و هووڕی گزنگ
بۆم دەرئەخەن، کە من چەند شەیدای جوانیم

***

تا، بارانی خەمی ژینم بەتاو بێ
بزەی دەمم وەکوو پەلکەی زێڕینە

دەرئەکەوێ و قیبلەم ئەبێ هەتاو بێ
نائومێدی تیری زەهراوی ژینە