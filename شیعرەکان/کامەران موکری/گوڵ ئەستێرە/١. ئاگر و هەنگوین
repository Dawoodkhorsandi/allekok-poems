شاعیر: کامەران موکری
کتێب: گوڵ ئەستێرە
سەرناو: ئاگر و هەنگوین

نوێنت ئەگری بۆ تەنیایی
سنگت ئاگرە، هەنگوینە

ژینی ئاڵۆز، بەخۆڕایی
کوشتی ئەو سنگە شیرینە

***

ئەم کوڵمە جوانە، ئەم بەژنە
بە، تەنیا پەیکەری عاجن

ئەگەر، بژین هەر، بەم چەشنە
ئەو، نەخشە وردانە ئەمرن

***

دەسیان، لە ملی شەنگایە
کەچی تانە، لە تۆ ئەدەن

دڵیان وا، لە ئاهەنگایە
ئاواش لە گیانی تۆ ئەکەن

***

ئەزانم دەماری لەشت
وەک دەماری پڕ بارووتن

خۆ کچی جوان چاوی گەشت
پشکۆی ئاگرێکی ڕووتن

***

بەڵام بیری باخەوانت
کۆنە وەک چیرۆکی جاران

شوو بۆ دڵی پڕ لە ژانت
لای ئەو، ملکەچییە، ئەی جوان

***

دەک کوێرایی بیرێ دایە
کە تۆی ئاوا بەستۆتەوە

خۆشیی کام شت ناڕەوایە
دەروازەی بۆ کردۆتەوە