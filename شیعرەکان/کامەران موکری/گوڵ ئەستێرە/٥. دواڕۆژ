شاعیر: کامەران موکری
کتێب: گوڵ ئەستێرە
سەرناو: دواڕۆژ

ئەڵێن گوڵی شادیت وەران
دواڕۆژی ژینی خۆت فەوتان

هەرەست هێنا بە قەڵای
کامەرانی دڵ و هیوای

بە هۆنراوەی خوێنین وتن
بە، وشەی ئاگر ڕێکخستن

خۆت کرد بە هاودەمی ناسۆر
بە هاوڕێی خەم، خەفەتی زۆر

کەوتوویتە چیا پەرەستن
باسی بەژن و خاڵ و گەردن

دەمێ ئەگریی، وەکوو مناڵ
ئەبێ بە پەپوولەی خەیاڵ

تاوێ لەگەڵ مەلی دەنگ خۆش
ناخی دڵت دێنێتە جۆش

ئاسمان و ئەستێرەی شینی
بەهار و گۆڵی ڕەنگینی

تاڤگە و قەڵبەزی وەک چوڕی
دوڵیان و جۆگەی بەگوڕی

بەیان و دیمەنی ئاسۆ
بوون بە «پەرستراوی» تۆ

لەسەر مشتێ خاکی وەتەن
چەند جار لە پێت کرا پێوەن

بۆ ڕەش و ڕووت، چینی برسی
هەرچی یەک، ئەکەی ناترسی

نە ناوت هەیە! نە سامان
نە ماڵ و نە، ژنێکی جوان

بەم جۆرە لێشاوی تانە
دێت بە سەر کام شیعرا جوانە

چۆنکە من شیعری وەکوو گڕ
نادەم بە پارەی سارد و سڕ

«بۆ ئێوە زێڕ پەیا کردن»
«منیش خزمەت هەتا مردن»

هەریەک ئۆخەی ئەم میللەتە
نادەم بە هەر چییەک هەتە