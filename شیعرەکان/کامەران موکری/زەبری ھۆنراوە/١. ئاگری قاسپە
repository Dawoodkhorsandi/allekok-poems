شاعیر: کامەران موکری
کتێب: زەبری ھۆنراوە
سەرناو: ئاگری قاسپە

کەژی سەختی بەلێشاوی فرمێسکی ئاسمان
ڕوو ژاکاو پێ شەقار بووی ئاوی چەمی خوڕ

کەژی ماندووی چۆک دادانی هەزار هرزاران
ساڵی پێشووی تەمەنێکی چەشەی خوێن وگڕ

***

ڕەنگ بزرکاو ئەینواڕیە مەرگی زەردەپەڕ
پەلەوەری خاڵی گۆنای ئاسۆیەکی سوور

ئەینواڕیە تەپوو تۆزی ڕێچکەی ڕانەمەڕ
چاو لێک نانی بریسکەی چەم دێی بناری دوور

***

لەم کاتەداکە ئاگری قاسپە قاسپی کەو
لەدۆڵەوە هەڵئەزنا بەرەو لوتکەی شاخ

خەوپژێنی دەست وپەنجەی نەرم ونۆڵی شەو
هەر کە جووڵا، زرمە هەستانزیک لێوی باخ

***

کەوپێکرا ڕاوکەری گورج، بەسەر بڕین فێر
چەقۆی نایە سەرگەردنی ناسکی پڕ خاڵ

دڵی کەوی چرکەی دوایی زیندەگی ژمێر
دوا تروسکەی یادی ڕشتە، ناو بنێشتە تاڵ

***

کە نواڕیە ڕاو کەرەکە، هەر ئەوەی پار بوو
ئەم جارەش یاربەقاسپەی خۆش بەم دەردی گەیان

بنێشتە تاڵ پار فریای کەوت کاتێ زامدار بوو
بەڵام تازە بنێشت ناگا بەهاواری گیان