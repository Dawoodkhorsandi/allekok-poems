شاعیر: کامەران موکری
کتێب: زەبری ھۆنراوە
سەرناو: بۆ ئاگاداری
لەبارەی شیعر: ١٩٧١

هۆنراوەکانم هەر بۆ ئافرەت بوون
بۆ خونچەی گوڵ و بۆ جوانیی سروشت

خوێناوی ئەمژی لە بەهرەی دەروون
ڕستی زێڕین و جوانیان دائەڕشت

***

هۆنراوەکانم لە ناو دەروونا
بۆ پەڕەی گوڵی وەریو ئەگریان

لە پایزێکی مات و زەبوونا
لەگەڵ وەیشوومەی زەردا، ئەیژیان

***

ئەی چاوئەی کانیی بەهرەی پێشووی من
ئەی ڕووئەی مانگی شەوی جارانم

ئەی ناز، ئەی لەرەی شیرینی بەژن
ئەی زەردەخەنەی خەوی جارانم

***

ئەی گوڵ، ئەی چرۆ، ئەی لوتکەی چیا
ئەی کچی جاران گڕی ئاواتم

ئەی کانیی ڕوونی کۆشی سەوزە گیا
ئەی کچی جوانی کەژ و دەشتی وڵاتم

***

هۆنراوەکانم بوون بە پەروانە
لە دەوری چرای ئێوە پەرەستن

خۆشم بەم چەشنە بووم بە دێوانە
بەڵام ئێوەی بت بەهرە نەویستن

***

گوڵ، گوڵی هەموو دەشت و چیایە
هەستی نیانی و ژاکان نازانێ

هەرچی ناسکی و ڕەنگینی تیایە
ئەیبەخشێ بەگشت، نەک پەنجەی جوانێ

***

کچیش، دڵداری هەر چەند بەتین بێ
هێشتا هەر شەیدای زێڕ و سامانە

خۆشەویستێکەی چەند ئاگرین بێ
ئەیگۆڕێتەوە بە یەک گەردانە

***

کوردستانیشم، کە من شاعیرم
لێم نەدەی لەگەڵ منا نیان بێ

من کە فرمێسکی هۆنراوە ئەگریم
ڕۆژێ نەمدیوە بۆم میهرەبان بێ

***

بەڵێن بێ ئەی کچ، بەڵێن بێ ئەی گوڵ
ئەی دەشت و دەر و چیای کوردستان

من جارێکی تر، نە بەدەم نە دڵ
بۆ ئێوە نەڵێم هۆنراوەی جوان جوان

***

تەنیا هۆنراوە ئەڵێم بۆ هەژار
هەر لەگەڵ ئێوەم ئەی هەژارینە

تەنیا هۆنراوە ئەڵێم بۆ هەژار
هەژار هەوێنی شیعری خوێنینە