شاعیر: کامەران موکری
کتێب: ئاوات و ڕەنج
سەرناو: گریان

چاوت کە فرمێسکی تێ زا
تیشکی ڕووت تیا شکایەوە

وەکو گوڵێ لە پایزا
ئارامم تیایا توایەوە

***

وەک دڵۆپی بارانی خەم
بۆ ناو دەریای چاوت تکام

نزیک برژانگ ئەی چاوەکەم
لەناو شەپۆلا ئەگریام

***

پشکۆی ئاگر، شووشەی شکاو
هەستی منیان گرتە باوش

تا ئەو شوێنەی بڕ ئەکا چاو
دوای تاوێک ڕەنگ کرا بە ڕەش

***

نەختێکی مابوو بخنکێم
بەڵام کەشتیی زەردەخەنە

کەوتە فریام و گەیشت پێم
هاتم تا ئەو بەرگەردنە

***

ماچم کرد لاملت ئازیز
وتت ناگریم هاوڕێی ژیان

وتم من نەمدیوە هەرگیز
کارتم وا تێ بکا گریان