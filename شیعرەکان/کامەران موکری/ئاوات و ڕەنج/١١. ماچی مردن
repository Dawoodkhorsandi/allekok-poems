شاعیر: کامەران موکری
کتێب: ئاوات و ڕەنج
سەرناو: ماچی مردن

زامی دڵ بە پەنجەی ژیان
هاتەوە سوێ وەکوو جاران

ئەستێرەکان وەک شووشەی ورد
ڕژابوونە داوێنی پرد

شەپۆل لە باوەشی هەردا
سنگی ئەدا بەسەر بەردا

ڕەنگی خۆڵەمێشیی ئاسمان
لە سەرشانی سێدارەکان

ئەینووسی «ڕۆڵەکانی کورد»
ئاگرێکی وایان خۆش کرد

بڵێسەی لەگەڵ ژیانا
ئەمێنێ لە کوردستانا

لە سەرپردی تەسکی بەردین
دەنگێک هاواری کرد: «کوردین»

ئەیزیڕان: ئەی دوژمن یەک تاو
مۆڵەت بەن بە جگەر سووتاو

با بگەمە لای کوڕەکەم
بۆ دوا جار دەمی ماچ بکەم

کاتێ گەیشتە نزیک کوڕ
لاشەی بێ گیان بوو سارد و سڕ

ڕێیان گرت لە ماچی مردن
هەر لە بەر ئەوەی کوردن