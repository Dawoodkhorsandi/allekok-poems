شاعیر: مەزڵووم
کتێب: دیوانی مەزڵووم
سەرناو: نەورۆز بەخێربێی جەژنی نەوبەهار

نەورۆز بەخێربێی جەژنی نەوبەهار
دنیات نەجات دا لە سەرما یەکجار

سوپای عەدلی تۆ گەیشتە لامان
نوقمین لە گوڵدا سەرتا بەدامان

بە هەوات لە جێی گەرمیان و کوێستان
گوڵ خێمەی هەڵدا بەیداغی چەقان

درەختی دەشت و چیاو لاپاڵان
کردیان بە بەردا کەوای سەوزو جوان

دەستەی گوڵی جوان، پەسەندی نازدار
خۆی ئاریشدا لە کانی و کۆسار

نێرگسی ڕووخۆش وەک جوانی سەر مەس
خۆی کرد بە ساقی و پیاڵەی زەڕ بەدەس

کەنێرە بۆنی خۆشی حازر کرد
بە بۆنی خۆشی جیهانی پڕ کرد

لە وشکە چەمان ئاوان جاری بوون
ئاوەڵ و چەمەن گشت سەوزو شین بوون

هاژەی قەڵبەزان شمشاڵی لێدا
بای وەعدەی بەهار لە هەڵپەڕکێدا

مەلانی عاشق لە گوڵزاری شین
بەستە ئەخوێنن بە لەهجە شیرین

گڕ وەک ئاگری زەردەشت هەڵگیرسا
مەزڵووم لە مەدحت دەنگیشی نووسا