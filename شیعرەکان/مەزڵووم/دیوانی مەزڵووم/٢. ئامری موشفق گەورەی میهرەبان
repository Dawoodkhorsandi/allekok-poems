شاعیر: مەزڵووم
کتێب: دیوانی مەزڵووم
سەرناو: ئامری موشفق گەورەی میهرەبان

ئامری موشفق گەورەی میهرەبان
پاشازای مەشهوور، ئەمیری کوردان

گەر مەدحت بکەم ئیسمی کەریمت
پشتی سەخایی حاتەمت شکان

ئیدارە و عەدلت بۆتە نموونە
لە ڕووی دنیادا وەک نەوشیرەوان

میللەت پەروەریت زۆر بێشومارە
چاوی ئیحسانت ئەبینن هەمووان

یەزدان داویەتی بە من فەرزەندێ
عومری گەییوە بە سێوچوار مانگان

بەختی بێ ڕزقە ئیقباڵی شومە
دایکی بێ شێرە، تیفلی بەسەزمان

بە چەند مەینەت و کوێرەوەری
پەروەردەی ئەکەین بە شەکر و ڕازیان

ئەمە چەند ڕۆژە شەکری نەماوە
گریە و فوغانی ئەگاتە ئاسمان

جا بۆ ئیدارەی ئەم بێگوناهە
ئیلتیجا ئەکەم لە عەدالەتتان

ئەمر بفەرموون شەکری بدرێتێ
تاکوو بێچارە نەمرێ لە برسان