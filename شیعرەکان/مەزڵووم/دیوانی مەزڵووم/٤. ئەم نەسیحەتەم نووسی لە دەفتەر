شاعیر: مەزڵووم
کتێب: دیوانی مەزڵووم
سەرناو: ئەم نەسیحەتەم نووسی لە دەفتەر
لەبارەی شیعر: ئامۆژگاری

ئەم نەسیحەتەم نووسی لە دەفتەر
بیگرە لە گوێ، هەم بیکە لەبەر

پەندێکی نافیع ساحێب سەوابە
ڕێنمای خێر و چاکە و حیسابە

ڕۆڵە پێت ئەڵێم چاک و خۆش خووبە
شیرین کەلام بە گەشاوە ڕووبە

ڕووخۆش بە چاکە لەگەڵ هەموو کەس
لەگەڵ غەریب و فەقیر و بێکەس

ڕەحم بە هەتیو، ئەدەب لە گەورە
بچووک دڵخۆشکە هەر ئەوە خێرە

موکرم بە ڕۆڵە بۆ خۆت بفامە
ڕەحم و دڵت بوو عەقڵت تەمامە

ئەگەر تاڵیبی نەبی بە ناکەس
تەوازع بکە لەگەڵ هەموو کەس

فەرموودەی حەزرەت شاهی لەولاکە
جەزای خراپە بدە بە چاکە

لەگەڵ هاودینا یەک دڵ و ڕەنگبە
لەگەڵ بێ عەقڵ کەمدوو بێدەنگ بە

لە ڕەفاقەتی هەرزە و هەرزەکار
دووربە عەزیزم زینهار سەد زینهار

بۆ پەیدا بوونی دوژمن مەکۆشە
دۆست پەیدا بکە سڕیان بپۆشە

خوڵقی قەناعەت شیرین و بەرزە
قەناعە بکە مەبە بە هەرزە

کەسێ ئینسان بێ تەکەبوور ناکا
هەر وەکوو شەیتان خۆی مەغروور ناکا

خۆت دەنی مەکە، مەبە بە دووڕوو
هەر وەکوو مەگەز مەنیشە لە گوو

ئەگەر وەعدت دا ئەبێ وەفات بێ
ڕاستگۆ بە دائیم سەیر و سەفات بێ

بە چاوی سووکی مەڕوانە فەقیر
فەقیر خۆی نادا بە هەزار ئەمیر

دنیای بێ بەقا زۆر بێوەفایە
هەر ڕۆژ بۆ کەسێ ئەچێتەکایە

زۆر بە تاعەت بەو دەروونت پاک بێ
نەزەر قەت مەکە، چاوت ڕووناک بێ

ڕۆڵە ئەمین بە خیانەت مەکە
ئیسلام بە، تەرکی دیانەت مەکە

لە ڕووی باب و داک بێ ئەدەب نەبی
با لە ئاخیرەت موعەززەب نەبی

قەدری ئوستادت فرە بزانە
بێ ئەدەب نەبی ئەخلاقت جوانە

ڕەزیلی مەکە زینهار سەد زینهار
ئینسانی ڕەزیل قەت نەگری بە یار

سەخاوەت بکە چەندت تاقەتە
سەخاوەت تۆشەی ڕێی قیامەتە

سنعاتێ عەزیز! بزانە چاکە
ویجدانت ببێ کردەوەت پاکە

ڕووخۆش بە دائیم فەرەح لە دڵ بە
لە ڕووی خەڵقا هەر وەکوو گوڵ بە

ئیکرامت ببێ لەگەڵ میوانت
لەگەڵ دراوسێ و ئەهلی دیوانت