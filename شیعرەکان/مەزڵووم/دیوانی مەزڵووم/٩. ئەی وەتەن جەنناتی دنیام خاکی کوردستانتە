شاعیر: مەزڵووم
کتێب: دیوانی مەزڵووم
سەرناو: ئەی وەتەن جەنناتی دنیام خاکی کوردستانتە

ئەی وەتەن جەنناتی دنیام خاکی کوردستانتە
حەوزی کەوسەر، ئاوی سافی، چەشمەکەی کوێستانتە

لەزەتی میوەی بەهەشتی تەعم و بۆی تۆ ئەدا
سێو وهەرمێ و هەنارو میوەیی بۆستانتە

وەقتی نەورۆزی بەهاری گوڵ کە خێمە هەڵبدا
سەد ئیرەم لای نانوێنێ ڕەوزەی ڕیزوانتە

خوا لە قورئاندا ئەفەرمووێ وەسفی جەننەت بێ میسال
وەک سەفای باغی میللی و ئاوی کانیکانتە

ئەی وەتەن شایانی مەدحە شاخ و دەشت و کێوەکەت
یەک بە یەک ئەشکەوت و غارت قەسرەکەی عەدنانتە

گەر سەریشم دابنێم، دایم لە وەسفت هەر حەقە
نەقدی جانیشم فیدای لاوەکەی کوردانتە

بولبولی عاشق بە حوسنی غونچەکەی باغی گوڵت
هەر وەکوو مەزڵووم بە دائیم عاشق و حەیرانتە