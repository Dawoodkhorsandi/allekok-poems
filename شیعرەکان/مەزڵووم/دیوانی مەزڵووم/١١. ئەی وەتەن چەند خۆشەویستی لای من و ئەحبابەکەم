شاعیر: مەزڵووم
کتێب: دیوانی مەزڵووم
سەرناو: ئەی وەتەن چەند خۆشەویستی لای من و ئەحبابەکەم

ئەی وەتەن چەند خۆشەویستی لای من و ئەحبابەکەم
مەزرەعەی عیلم و فەننی، تۆی مەنبەعی ئەفکارەکەم

تۆی وەتەن مایەی سروودو مەرهەمی ئازارەکەم
ڕەونەقی باغی علوم و مەعدەنی ئەسرارەکەم

بۆ بەیانت هاتە جەنبووش، وا دڵەی ئاوارەکەم

قەومی کورد ئیتر لە ژێر باری میحنەت بێتە دەر
تەوقی زیللەت با فڕێ دەیین، تاجی شاهی کەینە سەر

حوڕو مەزبوت، با بە جارێ شاەو دەروێش و بەگلەر
گۆی جەهالەت بە چۆگانی عیلم و فەن دەرکەینە دەر

لێبدەین چەپڵە و بخوێنین شەرقیە و ئەشعارەکەم

نەمامی نەوڕەس و تازە جوانانی وەتەن
عاقڵ و هوشیارو وریا، پڕ لە دەرک و عیلم و فەن

بێنە مەیدانی فەساحەت بولبولانی ڕووی چەمن
جان فیداو، جان نسارین بۆ تەرەقی ڕێی وەتەن

با هەموو یەک بین و تێکۆشین لەسەر ئیقرارەکەم

خەوی غەفڵەت تا بە کەی وا نۆبەتی هۆشیارییە
نۆبەتی عیلم و فنون و نۆبەیی بێدارییە

لەم زەمانە دەردی جاهیل هەر بە دانا کارییە
دەردی جاهیل بێ دەواو سەعب و سەخت و سارییە

بۆیە مەزڵووم هاتە جەمبوش ئەو دڵەی بێچارەکەم