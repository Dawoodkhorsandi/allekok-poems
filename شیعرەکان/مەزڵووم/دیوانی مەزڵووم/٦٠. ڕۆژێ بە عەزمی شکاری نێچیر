شاعیر: مەزڵووم
کتێب: دیوانی مەزڵووم
سەرناو: ڕۆژێ بە عەزمی شکاری نێچیر
لەبارەی شیعر: ڕاوی نێچیرێ

ڕۆژێ بە عەزمی شکاری نێچیر
کردمە شانم تفەنگی پێنج تیر

خەریتەو چەتاڵ ئەسبابی شکار
پۆشام بە باڵا لە سەرتا بەخوار

چوومە شکارگای جاری جارانم
خۆم خستە حاشار بۆ نێچیرانم

لە ناکاو گورگێ ڕێگەی لێگرتم
بە قەسدی خواردن یەخەی پێگرتم

دەستم لە کار دا هەڵمەتم بۆ برد
دوو سێ فیشەکم بۆ ڕەوانە کرد

بە زۆری گوللە گورگم کرد هیلاک
مێشکی تێکەڵ بوو لەگەڵ خوێن و خاک

کە دیم بێچۆکەی خەیلێ غەمگینە
لە داغی بابی دڵ پڕ برینە

دڵم نەیهێنا بێچولەی هەژار
هەر وەکوو بابی بکەم گرفتار

هێنامەوە ماڵ بە کەشک و پەنیر
بە گۆشتی برژاو بە قەیماغ و شیر

پەروەردەم ئەکرد بێ سزاو زەرەر
تا وەکوو بابی بوو بە هەڵمەتبەر

نازانم داغی کوشتنی بابی
لە دڵیا ماوە و هەروا لە یادی

لە بۆ حەقی خۆی وا فرسەت بینە
بۆ قەساس سەندن هەر لە کەمینە

ناغافڵ وەک مار ئاڵا لەڕانم
پڕ دەمی بڕی لە گۆشتی گیانم

ئاخ لە بۆ کەسێ دەسی کەوت دوژمن
ڕەگ و ڕەچڵەکی دەربێنی لە بن

گەورە نەکوژی و بچووک جێبێڵێ
ببێ بە ئاگر بەربێ لە خێڵێ