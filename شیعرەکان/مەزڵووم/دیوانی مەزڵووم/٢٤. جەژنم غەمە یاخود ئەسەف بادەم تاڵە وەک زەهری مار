شاعیر: مەزڵووم
کتێب: دیوانی مەزڵووم
سەرناو: جەژنم غەمە یاخود ئەسەف بادەم تاڵە وەک زەهری مار

جەژنم غەمە، یاخود ئەسەف، بادەم تاڵە وەک زەهری مار
تەن سوختە و دڵ حەزینم لە فیرقەتی یار و دیار

تەن زامدار و دڵ سپێرم لە بۆ تەعنەی ڕەقیبانم
کونکون بووە جەرگ و دڵم، هەر وەکوو نەی ئەکا هاوار

لە ڕاستیدا من کەسێکم لە ناو ئۆردووی دەرد و غەما
فەقەت ئەمرۆ بەرزە شانم، فەریق و سپەە سالار

ئەوسافی خۆم گەر بەیان کەم لە بۆ ئیوە بە موختەسەر
گەە فاعیل و گەە عامیلم، گاهی جامباز لە ناوی شار

غەمم زۆرە، غەمی ئێوەش کە بێ مەیلن بۆتە سەربار
خوایە دور بن لە موسیبەت، هەم لە بەڵای ڕەبی سەتار

دائم ئەڵێم بە ڕۆژ و شەو أسعد الله أیامکم
موبارەک بێ لە بۆ ئێوە جەژنی ئەمساڵ هەر وەکوو پار

با مەزڵووم یش لە غوربەتا جەژنی غەم بێ و خۆراکی دەرد
بێ بەهرە بێ لە دیدارتان هەتا ڕۆژی دیوانی کار