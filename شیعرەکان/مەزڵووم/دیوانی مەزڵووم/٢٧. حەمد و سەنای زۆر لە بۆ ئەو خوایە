شاعیر: مەزڵووم
کتێب: دیوانی مەزڵووم
سەرناو: حەمد و سەنای زۆر لە بۆ ئەو خوایە

حەمد و سەنای زۆر لە بۆ ئەو خوایە
مەوجودە دائیم لە هەموو لایە

خاڵقی ئاسمان، حەوت بە حەواوە
بە بێ کۆڵەکە و دیوار وەستاوە

سفرەی ڕەحمەتی داخست لە زەمین
لە بۆ مەجوسی و گەبرو موسلمین

لە سفرەی ئەوە بە عەدل و کەرەم
ڕۆژانە ئەخۆن عالەم زۆر و کەم

فەرق ناکا دۆستی لەگەڵ دوژمندا
هەر کەس بە پێ ڕزقی پێ ئەدا

مولحید کفر کاو ڕێی عیسیان بگرێ
لە ڕزق و دۆزی فلسێ نابڕێ

دۆست و دوژمنی هەر بە یەک دەستوور
ڕزقیان ئەداتێ، بەڵام خوار و ژور

قسمێ بە ڕەنج وهەوڵ و تەقەلا
هەندێکیش ئەیدات لە لای «لابەلا»

قسمێ بە زۆری قۆڵ و هەوڵی شان
قسمێ تر ئەیخوا نانی ناوچەوان

بە قسمێ ئەدا نگین و ئیقبال
ئەبێ بە قاروون بە سەروەت و ماڵ

قسمێ تا نانی ڕۆژی ئەسێنێ
ڕیخۆڵەو دڵی بە ڕەنج ئەپسێنێ

تەقسیمی ئەزەل چۆن بۆی داناوە
هەر ئەوەی هەیە هەتاکوو ماوە

بە بەعزێ ئەدات نانی موشەقەت
بەعزێ ئیستراحەت، سەیران و سیحەت

مەزڵووم پێی ناوێ خۆت موبتەلا کەی
بۆ دونیا خۆت تووشی بەڵا کەی