شاعیر: حەمەعەلی مەدهۆش
کتێب: یانەی دڵان
سەرناو: پێشەکی
لەبارەی شیعر: حەمەعەلی مەدهۆش، یانەی دڵان (شیعر)، چاپی سێیەم - ٢٠٠٦

خۆزگەم بەشیعرەکانم کە هاودەمی یارانن
لەو جێیە خۆم ڕێم نییە ئەوان لەسەر لێوانن

منیش یادی ئەوانم ئاوا لە توێی دڵایە
ڕازی دڵ و دەروونیان هۆنراوەی سەر زوبانن

گەر ڕێی تێکەڵی نەبێ جوانی و شیعر ئاشنان
دڵ و زوبان و خامە نرخی یەکتر ئەزانن

ئەمەندە چوونە ناخی دڵم، خۆشم نەزانم
یان ئەوان شیعری منن یا شیعرەکەم ئەوانن

١٩٦٤