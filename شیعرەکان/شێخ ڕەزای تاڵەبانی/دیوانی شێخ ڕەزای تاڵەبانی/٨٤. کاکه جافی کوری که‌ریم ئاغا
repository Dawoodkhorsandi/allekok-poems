شاعیر: شێخ ڕەزای تاڵەبانی
کتێب: دیوانی شێخ ڕەزای تاڵەبانی
سەرناو: کاکه جافی کوری که‌ریم ئاغا
لەبارەی شیعر: دیوانی شێخ ڕەزا تاڵەبانی، ئامادەکار: شوکور مستەفا، چاپ: ئاراس هەولێر، ساڵ: ٢٠١٠، لاپەڕە ١٠٣. - کێش: مفعولُ مفاعیلُ مفاعیلُ فعولن - نووسین: کەماڵ ڕەحمانی

شیرین وه‌کوو خوسره‌و پسه‌ری هورمزه جافه
چاو مامزه، لێو قرمزه، ئیمانسزه، جافه

چاوی ڕه‌شی فه‌تتانی وه‌کوو شه‌بڕه‌وی عه‌ییار
دین و دڵ و ئیمانی دزیوم، دزه، جافه

بورهانه له‌سه‌ر قودره‌تی حه‌ق، ئایه‌تی حوسنی
بۆ ده‌عوه‌یی ئیسباتی خودا موعجیزه جافه

ئاشووبی جه‌هان، فیتنه‌یی ئافاته نیگاهی
یه‌ک نه‌فسه، جه‌هانێ له ده‌سی عاجزه، جافه

بۆ که‌شمه‌که‌ش و عه‌ربه‌ده موژگانی سیاهی
وه‌ک له‌شکری ته‌یموور و سپای جه‌نگزه، جافه

ته‌نیا نه 'ڕه‌زا' بۆی بووه‌ته به‌نده‌یی فه‌رمان
فه‌رمانی له‌ سه‌ر شاهـ و گه‌دا نافیزه، جافه