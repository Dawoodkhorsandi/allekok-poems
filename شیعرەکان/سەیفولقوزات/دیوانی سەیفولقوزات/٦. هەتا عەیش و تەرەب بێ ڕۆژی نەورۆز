شاعیر: سەیفولقوزات
کتێب: دیوانی سەیفولقوزات
سەرناو: هەتا عەیش و تەرەب بێ ڕۆژی نەورۆز

هەتا عەیش و تەرەب بێ ڕۆژی نەورۆز
هەتا گوڵ بێ لە باغدا مەجلیس ئەفرۆز

هەتاکوو زولفی مەحبووبان بێ ئاڵۆز
هەتا موژگانی خاڵخاسان بێ دڵدۆز

هەتاکوو خاڵی سەرکوڵمان جگەرسۆز
هەتا نەوڕەستەگان بن عیشوەئامۆز

هەتا شەڵوار لەبەر لەنجە دەکەن تۆز
هەتا بکرێ لە ئەسپان زینی ئوڵدۆز

لە دەشتی یەکشەوە تا گا دەکا مۆز
هەتاکوو مام «نەسوڵڵا» پێی دەڵێن بۆز

هەتا وشتر مەهار دەکرێ بە لمبۆز
هەتا دێژن بە قەڵپۆز سەقزی کەڵپۆز

هەتا بەرغەل بەهاران بچنە ناو کۆز
هەتاکوو کارژیلە بکەن هەڵتۆز هەڵتۆز

خودا بکا دوژمنت هەر سەرنگون بێ
لە سەرتا بێ هەمیشە تاجی فیرۆز

لەبەر زوڵمی زەمانە قەت نەناڵی
لە باوەشتا بێ دایم دڵبەری قۆز