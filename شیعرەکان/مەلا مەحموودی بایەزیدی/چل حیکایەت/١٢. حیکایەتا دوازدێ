شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا دوازدێ

نەقل دکەن کو د وەلاتێ بوھتاندا، قەزایەک ھەیە «نامیران» دبێژن، ئاغاێید وان قەدیم ھەبوونە، دوو برا، و ھەر دوو ژی بێکار بووینە، ناڤێ یێ مەزن حەسەن ئاغایێ ھەسامیان و ناڤێ یێ بچوک چەلەنگ ئاغا بوویە، ئیجارێ ئەوی حەسەن ئاغای ڤڕێکری یە کچا ئاغایێ تایفا میران ژبۆی خوە خواستی یە و ئاغایێ میران کچاخوە دایەوی، لاکین دتدارەکا شرینی بووی، برایێ حەسەن ئاغایێ، بچووک چەلەنگ ئاغا، چوویە مالا ئاغایێ میران کوخەبەر بدەن و خالانی ببڕن، مەگەر چاڤێ چەلەنگ ئاغا ب کچێ دکەڤە، وەکو ئەوێ کچێ دبینە، بێ ئیختیار ئەوێ کچا کو ژبۆی برا یێ خوە حەسەن ئاغا دخواستن دحەبینە، ناڤێ کچی ژی «لەعلی خان» بوویە، ئیجارێ ئەگەر چ چەلەنگ ئاغا چوو بوویە کو لەعلی خانێ ژبۆی برایێ خوەیێ مەزن حەسەن ئاغا بخوەزتن و ئەوان ژی ئەرێ گۆتنە، لاکین وەکو چەلەنگ ئاغا لەعلی خان ێ دبینە و بێ ئیختیار لێ عاشق دبە، ئیجارێ تێتن حیلەیەکێ دکەتن، پیرەژنەکێ دبینە و قەدەرکێ دراڤی ژ بۆی وێ وەعدە دکەتن، ئەو پیرەژن دبێژە، کو تەشولەپێ نینن، ئەز دێ وە بکەم، کو حەسەن ئاغا بخوە بڤێ کچێ ڕازی نەبتن و دەست ژێ بکێشیتن و کچێ بدەتە، ئیجارێ ئەو پیرە ژنا مەلعون تێتە نک حەسەن ئاغای و دبێژە حەسەن ئاغای کو مخابنا تەیە، مەگەر کچ ژ دنیایێ خلاس بوون کو تو لەعلی خانێ دخوەزی، حەسەن ئاغا دبێژە کوژبۆی چ؟ ئێجارێ ئەو پیرەژنا مەلعونە دەست پێ دکەتن ژجھێ درودا دبێژە کو لەعلی خان قەوی زێدە کرێتە و چاڤێدوێ ژی شەڤکورن و ژوێ زێدە قەوی بێھنا پیس ژدەڤی تێتن، خولاسە ھەر چ عیوب ھەین ژ جھێ درودا ب لەعلی خانێ نیسبەت دکەتن، وەکو حەسەن ئاغا ئەڤان خەبەران دبھیتن زێدە مەلول بوویی، گازی برایێ خوە چەلەنگ ئاغای دکەتن و دبێژە، کو برا تۆ چووبی و تەکچەکا کرێت و کۆرە ژبۆی من خوەستی یە، وەللاھی ئەزوێ کچێ ناستینم و قەبول ناکەم و ئەز ژڤێ شولێ پوشمانم، پاشی برایێ وی چەلەنگ ئاغا دبێژە، کو برا ئەگەر قەنج و ئەگەر کرێت، مە ئەڤ کچە ژبۆی تە خەبەردان کرییە، توژی مرۆڤەکێ ماقولی و بابێ کچێ ژی ئاغایێ ئێلەکییە، ئەڤ پوشمانی شەرمە و فھێتە و بەلکو ژی دنێڤامە و عەشیرێد میران، ئەڤ خەبەرە پاشی دبیتە موجبێ دوژمنی و نەیاری، ئەڤە شولەکە عەیبە، مەژ بۆی تەخەبەردان کرییە، ئێدی چارە نابی، حەسەن ئاغا عینادێ دکەتن، ئیللا کو نابی ئەزوێ کچێ ناستینم، ھندە مرۆڤ دبێژنە حەسەن ئاغای کو شەرمە ئەڤ شولا نەلایقە چارە نابی ئیجارێ حەسەن ئاغا دبێژە، کو من ب ڕزا دەستور دایە، بلانێ لەعلی خانێ، چەلەنگ ئاغا ژبۆی خوە بینیتن، پاشی لسەرڤی خەبەری قەرار ددەن و جەوابێ ڤڕێدکەن ژبۆی ئاغاێ میران، کو حەسەن ئاغا مەعزورە، ئەم دێ شیرینیا لەعلی خان ێ ژبۆی چەلەنگ ئاغای ڤەخوون، شەربەتێ ژبۆی چەلەنگ ئاغای ڤەدخون، وەکی دبیتە داوەت و تدارەک دبی، حەسەن ئاغا دگەل داوەتیان دچیتن کو بووکێ بینن، بووکێ سوار دکەن و تیننە دەشتەک ھەیە، دەشتا دوبانێ دبێژن، وەکو خێلی تێنە وێ دەشتێ، ب ئەمرێ خودێ با ڕویەکی ژ ڕۆیێ لەعلی خانێ دڕەڤینە، ڕۆیێ لەعلی خانێ ڤەکری دمینە، حەسەن ئاغا ڕۆیێ لەعلی خانی دبینە، کو ھەر وەکو ھەیڤا بەدرا د چاردەیێدا، ئێدی مەحبوبێد وەکو وێ بەلکو کێم ھەبن، ئێجارێ دزانە کو ئەو شولا کو ل وی قەومی حیلەبوویە، ئێدی ھەمان ژوێ دەرێ داوەتیان دتەرکینە و ھەسپێ خوە داژو دچیتە دیاری غوربەتێ، ئەو چووینە کو چوویە، پاشی ل حەسەن ئاغا و لەعلی خانێ زاڤ ستران گرێداینە، مەگەر دلێ لەعلی خانێ ژی دحەسەن ئاغایدا ھەبوویە، ئیجارێ لەعلی خان ژی تێتە مال ژەھرێ دخوە و دمرە و حەسەن ئاغا ژی کەتە غوربەتێ، کەس نەزانی کو کووڤە چوویەو تەلەف بوو، ئەڤە داستانا ژوان مایی، لاکین حەسەن ئاغایێ ھەسامیان و قسسەیا لەعلی خانێ د ئەکرادێد ھەکاری و بوھتان قەوی زێدە مەشھوورە، و بەلکو سەد بەندی زێدەتر لاوژ و پائیزوک بوان گۆتنە، و نھا ئەکسەرێد سترانێد وان ئەڤنەنە.