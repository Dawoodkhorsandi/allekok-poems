شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا بیست و سێ

نەقل دکەن کو چەتەچی عەبدوللا پاشا والێی ئەرزەرۆمێ، ب شەڤ دز کەتنە مالەکێ و میقدارەکێ دراڤ و ئەشیا برن، صوبەیێ خوەیێ مالێ ھات، ئەحوال ژ بۆی چەتەچی پاشا نەقل کر، ئیفادا حالێ خوە کر، کو ئیشەڤە مالێ من ھاتیە دزین، ئیجارێ چەتەچی ژوی مرۆڤی سوال کر، چەوانێ بوونە، خانی کەلاشتنە وەیا خوە کو سانێ بوویە، ئەوی مرۆڤی ئیفادە کر، کونە شمیکێد دەری بدەرانینە و ھاتنە مالێ و دزی کرینە، ئیجارێ چەتەچی دبێژە وی مرۆڤێ خوەیێ مالێ، کو تۆ ھەڕە ئەوی دەریێ مالێ دگەل شمیکێ بدەرینە و بدە پشتا حەممالەکی ژ بۆی من بینە و دابنە نێڤا سەرایێ، ئەز پرسیارێ ژ دەری و شمیکێ دکەم و دزێ تە پەیدا دکەم و مالی دستینم، ئیجارێ ئەو مرۆڤ ژی ئەگەر چ ئەڤی خەبەری باوەر ناکەتن، لاکین بازەرور دچیتن دەری و شمیکێ ددەتە پشتا حەممالەکی و تینیتە نێڤا سەرایێ و دسپێرنە دیواری و چەتەچی دبێژتە خوەیێ مالێ، کو تۆ ئیرۆکە بچە صوبەیێ وەقتێ دیوانێ وەرە ئێرە، ئەز دێ ژ دەری پرسیار بکەم و دزێ تە پەیدا و مالێ چوویی بدەرینم، خوەیێ مالێ تێتە مالا خوە و ئەڤ خەبەرە دنێڤا باژێڕیدا بەلاڤ دبیتن، کو شولەکێ وەھا قەومییە، و چەتەچی ژی دەری و شمیکێ برنە سەرایێ، گۆیا دێ ژدەری تەحقیق بکەتن کو دز کینە، ئەڤە شولا عەجێبە، پاشا دین بوویە، دەری چاوانێ جەواب ددەتن کو دز کییە، و دز ژی مەگەر ڤێ سەھ دکەن و دکەنن، کو بەلێ ماشاء الله پاشایێ مە مرۆڤەکێ ب حوکمە، مەسخەرە دکەن، ھەر کەس صوبەیێ ژ بۆی سەیر و تەماشا و مزاح، بەرھەڤ حەوشا سەرایێ دبن و چەتەچی ژی ژ پەنجەرە نەزەر دکە و بەری تەنبیھی مرۆڤەکی دکەتن، توپزەکی بگرە دەستێ خوە و لنک دەری بسەکنە، وەکو ئەز دبێژم بقوتە، تۆ چەند توپزەکان لدەری بدە و پاشی بسەکنە و گوھێ خوە بدە دەری، ئەز ژتە پرسیار دکەم کو دەری چ دبێژیتن، تو جەوابێ بدە، کو بەلێ دەری دێ نھا جەوابێ بدەتن، مەگەر خەلق ژی زاڤ ھاتنە سەیرێ، کو ببینن، پاشا چەوانێ پرسیارێ دێ ژ دەری بکەتن و پاشای چەند نەفەر تەبدیل ژی تەنبیھ کرینە، دنێڤا سەیر چیان بگەڕن و گوھدار بن و چاڤێد وە ژی ل خەلقی بتن، وەکو ژ دەری ئیشارەت دبتن، ھوون مقەییەد بن، ھەرچی کەسێ لخوە دفکرە، ئەوان مرۆڤان بگرن و بیننە نک من، مەگەر دوو نەفەر ژوان دزان ژی حازری تەماشایێ بووینە، ئیجارێ دیسانێ پاشا گازی وی مرۆڤێ کو مەئمورێ کو تانا دەرییە دکەتن و ئەمرێ وی دکەتن، کو دەری بقوتە، بلانێ دزان ڕاست ببێژە، وەگەر نەپاشی، ئەز وی دسۆژم و ئەو مرۆڤێ مەئمور دیسانێ ب تیکرار ب توپزی لدەری ددەتن و پاشی دیسانێ گوھێ خوە ددەتە دەری، گۆیا جەوابێ ژێ دستینە و خەلقێ تەماشاکەر ژی حەموو لێ نەزەر دکەن و ھن دکەنن و ھن تەعوججوب دکەن، ئیجارێ ئەو مرۆڤێ مەئمورێ دەری، گازی دکەتن، کو بەلێ ئەفەندم دەری سالۆغێ دزان ددەتن، دڤێ کومێدا ئەو مرۆڤ حازرن و ژملێد وان ھەر یەکی مارەک ژ بۆی عەلامەت دالەقینە، وەکو مەئمورێ دەری قوتانێ، ئەڤی خەبەری دبێژە، مەگەر ئەو ھەردوو دز ب شوبھ دکەڤن، و ل ملێد خوە دفەکرن و ئەو مرۆڤێد تەبدیل وەکو ئەوان دوو مرۆڤان ب ڤی تەرزی دبینن، فیلحال ئەوان ھەردووکان دگرن و تیننە نک پاشای و ئەحوال ژبۆی پاشای نەقل دکەن، کو بەلێ وەکو مەئمورێ دەری بەحسا ماران کری، ئەڤ ھەردوو مرۆڤەنە، ب شوبھ بووین، ئەڤنە ل ملێد خوە فەکرین، ئیجارێ پاشا ئەمرێ وان ھەردوو مرۆڤان دکەتن، کو ھوون دزن، ڕاستی ببێژن وەگەر نەدێ وە قەتل بکەم، بەری، ئەو ھەردوو مرۆڤ ئینکار دکەن، پاشا دبێژە، کو ئەلبەتتە ھوون دێ ڕاستی ببێژن وەگەر نە چارە تونینە وەکو ھوون ڕاست ببێژن، دبیتن کو بەلکو خلاس ببن، وەگەر نە ئەلبەتتە وە قەتل دکەم، ئیجاران دزان ئیقرار کرینە، کو بەلێ في الواقع ئەم دزین و دوو ئۆلداشێد مە ژی ھەین، ل فلان مەحەللەیێ و مال ژی ل فلان درێ ڤەشارتیە، ئیجارێ پاشا ڤڕێ دکەتن، ئەوان ھەر دوو دزێد ئۆلداشێد وان دگریتن و تینتن، و مال ژی ب دەر تینن، ئیجارێ ئەوان چار نەفەر دزان ڤڕێ دکەتن و ھەر یەکی ل دەریکێ کەلێ ب داردا دکەتن و ئەڤ قەزییە ژ عەقل و درایەتا چەتەچی عەبدوللا پاشا یادگار مایە و تێتە نەقل کرد.