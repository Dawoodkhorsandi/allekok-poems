شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا چارێ

میرزویێ رەشی ھەبوو، ژ تایفەیێد ئێزدیێد وانێ بوو، لاکین قەوی دز و حەرامزادە، ئەوی بخوە نەقل دکر، کە ئەز دگەل یەکێ سەلماسی بناڤێ «مەمەد»، بووینە برا و دۆست، دایم ئەز دچووم ژ ئەترافان دزی دکرن و حەیوان و مال ب شەڤ تینا سەلماسێ مالا دەستەبراکێ خوەیێ مەمەد و دوو شەڤ و سێ شەڤ ل مالا مەمەدی دمام، ئیجارێ مەمەدی ئەو مال و حەیوانێد دزی دبرە خۆی و ئورمیێ وان دران، دفرۆتن و بھائێد وان دئانین، بەھرەیەکێ دراڤی ددایە من و بەھرەیەک ژی ژ بۆی خوە ھەلدگرتن، وەھا بڤی تەرزی شەش حەفت سالەکان مە دەستەبرایی دگەل یەک و دو کرن، و قەوی دۆست و ئاشنا بووین، پاشی جارەکێ ئەز چوومە کنارێ تەبرێزێ، ب شەڤ نێزوکی باژێری، ژ قافلەیێ بشوڤەمایی، حاجییەک توجار، دگەل سێ بارێ ھێستران قوماش ژ کاروانی ھندەکێ دوور دچیت، من خوە لسەرێ ڕێ وەکو مریان درێژ کر، وەکو ھێستر نێزوکی من بووین، ھێژ شەڤ و تاری بوو، ژ من ڤەجنقین و توجارێ کو لسەر بارەکی سوار بوو، ژ ھێسترێ کەتە عەردی، ئێدی من ئەمان و زەمان نەدایێ، گەھامە سەر توجاری و بیلا موھلەت ب ڕھان گرت، سەر ژێ کر، دجھدا ھشت، ھەر سێ ھێستر دگەل باران ئاڤڕێ کری، ھێدی من خوە ھاڤێتە نھا لەکێ، و ب ڕۆژێ دنوالادا خوە ڤەشارتی، وەکو بوویە شەڤ تاری، من ھێستر دگەل باران نێزوکی سوبەیێ، ئینایە دەرێ مالا دوستێ خوە مەمەد و ئەز چوومە سەر کولکی، من ھێدی گازی مەمەدی کر، مەمەد ھاتیە دەرڤە، مە بار ئینانە خوارێ و برنە مالێ و ھێستر کێشانە تەوێلەیێ، وەکو مەمەدی ئەڤ ھێسترانە و بارێت قوماشان دیتن، قەوی شا بوو، عیززەت و ئیکراما من کرن، ب رۆژێ ئەز ژی دخانیەکی خلوەت ڕازام و ھیسایی بووم، وەکو بوویە شەڤ مەمەدی گۆتە من کو میرزو ئیجارێ تو ھەڕەشولا خوە، لاکین حەتتا دوو ھەیڤان ب ئێرەدا مەیێ، لەو ڕانێ ئەڤ مال مالەکە زاڤە، حەتتا ئەز دفرۆشم، پاش دوو مەھان وەرە ڤێرە بەھرا خوە ببە، من گۆت کو بلانێ وەسا بە، ئەز چوومە مالا خوە، وەکو موددەیێ دوو مەھان تەمام بووی، ئەز دیسانێ بشەڤ ھاتمە بەر دەرێ مەمەدی، من دیت ئەوی ژبۆی خوە خانی نو و مەزن بینا کرینە، من خوە بخوە گوت، کو وەللاھی مەمەدی ژ وان مالێ دزیێ گەلەک دراڤ پەیدا کرینە، ئەڤە خانە مانی ئینشا کرینە، ئەڤە چەند سال بوو، کو ئەز دھاتم و دچووم خانیێ وی ھەروەھا بوو، خولاسە، ئەز چوومە سەربانی بەرکۆلکی من گازی کر، کو مەمەد مەمەد وەرە دەری ڤەکە، ئێدی مەمەدی جەوابا من نەدا، دەست ب چیڕان کر، تڤەنگ د دەستدا ھاتە بەر دەری و ئاگر ل من کر، کرییە ھەوار کو دز ھاتیە مالا من، ئێدی ئەز ڕەڤیم و جیران بەرھەڤ بوون، کو دز ھاتیە، ئەز ژی ڕەڤیم و ژ دوورڤە من خوە ڤەشاری، پاشی ب ڕۆژێ من ژ دوورڤە مرۆڤەک ڤڕێ کر و مەمەد گازی نک خوە کر، مەمەد ھاتە نک من، مە ھەڤدوو دیت، و من گۆتە مەمەدی ئەڤە چ بوو، کو بشەڤ تەبسەرێ من ئینا، و تە ژبۆی چ وەھا کر، مەمەدی جەواب دایە، کو پاشی تە خوەیێ مالی و ھێستران پەیدا بوویە و زەحمەت دایە من، خوە حەموو ستاندن و برن، ئێدی تشتەک د دەست مندا نەمایە، و پاش نھا دۆستیا من و تە ئێدی نینە، ب بال منڤە مەیێ، ئەگەر ئێدی جارەکی دن تۆ بێی سەلماسێ، ئەز دێ بێژم ئەڤە دزە و تە بدەمە گرتن، ھەرچەندە من لاواھی مەمەدی کر، کو ئینساف بکە ژ ھندە مالی تشتەکی بدە من، مەمەدی چیڕێ من کر، ئەز قۆڕاندم، پاش من ژ جیرانێد وی ب خەف پرسیارا حالێ مەمەدی کر، گۆتنە من وەللاھی ئەو نزانن، ژ کی دەرێیە مەمەد قەوی خوەیی مال و حال بوویە، و ژبۆی خوە خانەمان ژ نۆڤە بینا کرینە و ئاشەک ژبۆی خوە کڕییە، و نھا قەوی خوەشحال بوویە، مەگەر مەمەدی ئەو مال و ئێستر برینە تەفلیسێ و فروتینە و زاڤ دراڤ ئینایە و ب حیلە ئەڤ شولە دگەل من کرییە، کو ئەوی مالی بتنێ بخوەت و نەدەتە من، ئێدی ئەز ناچار بووی بشوڤە ھاتمە مالا خوە، لاکین دەردێ مەمەد مایە د دلێ مندا، حەتتا کو سەفەرا ڕۆمێ و ئیرانێ قەومی و بوویە دژمنایی، ئیجارێ من شەڤەکێ چل سوارێد «ڕەشی» بھەڤ خستن، ئەز بوومە بەلەد و من ئینایە کنارێ سەلماسێ نیڤا شەڤێ دوور ئاڤاھی، ئەم ژ ھەسپان پەیا بووین و دەھ مرۆڤ ل نک ھەسپان مای، من سێ مرۆڤ ئینانە دەورا مالا مەمەدی، ئەز مالا وی بەلەد بووم، ژ کۆلکی پەیا بووم و من دەری ڤەکر، ئەم چووینە نیڤا مالێ و من مەمەد و ژن و زارۆک گرتن، مەمەد دبێژە ئەمان میرزو من کرییە تومەکە، ئەمان ھەرچی کو مال ھەیی ببە من نەکوژە، من گوھداری نەکر و سەرێ مەمەدی ژێ کر و ھەرچی مال و ئەشیا ھەبوون تالان کر و ئینای، بشوڤە ھاتن و من ژبۆی حەیفا مەمەدی، ئەو مال و تالان ل وان سواران پارڤە کرن، دا حەیفا من ژبۆی مەمەدی نەمینە..