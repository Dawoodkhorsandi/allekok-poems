شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا ھەژدێ

مەلا عوسمان ھەبوو، ژ تائیفا خانیان، نەقل دکر، کو زڤستانێ ئەز دچوومە جزیرێ، ڕیا من ب گوندێ کەلھێ کەت، لاکین بڕۆژێ ل من بوویە تی پی و باکر، شەڤە دەرمایی پێنج شەش سەعاتان ژ شەڤێ چووی، ئەز گەھامە نێڤا گوندێ کەلھێ، کو خەلق حەموو ڕازاینە، دەنگ و حس تونینە، ڕاست چوومە دەرێ مزگەفتێ، کو دەری ڤەکریە، من ژی دەر ڤەکر، چوومە نێڤا مزگەفتێ، کو ئەز قەدەرەکێ رازێم حەتتا صوبە دبی، دنێڤا مزگەفتێ پێ من ھنگفتە تشتەکی، تاری یە، من بدەستێ خوە سەھ کرێ، کو مرۆڤەکە ڕازیە، ئیجارێ من خوە بخوە گوت، کونێ ئەڤەژی وەکو من مێوانە، قەنجە ژ بۆی من ئولداشە، من ژی پشتا خوە دایە وی مرۆڤی و پێڤە زەلقاندی، ڕازام لاکین قەدەرەکێ دنڤم ھشیار دبم، کو ئەو ئالا منێ کوب وی مرۆڤی زەلقی بوویە، وەکو جەمەدێ و تەزییە، لاکین ئەز فەرق ناکەم، ئیجارێ تەنیشتا خوە ڤەدگوزم و ئالێ دنی بوی مرۆڤی دزەلقینم، مەگەر ئەو مرۆڤ مرییە، نێزوکی ئێڤارێ فەوت بوویە، ئێدی سەر ب ئێڤارێ وەقت نەبوویە، دەفن نەکرینە و ئینانە دانینە مزگەفتێ، کو صوبەیێ ببەن دەفن بکەن، ئیجارێ ئەو مەلا عوسمان ژی بشەڤ ھاتیە، وەسا زانیە، کو ئەو مری ساغ و ڕازایە، تەنشتا خوە دایێ، رازایە، مەلا عوسمان نەقل دکە، کو نێزوکی فەجرێ من دیت، کو دەرێ مزگەفتێ ڤەبوو، مەگەر ئیمام ھاتە مزگەفتێ و چراغ ھەلکر، وەکو ئەوی چراغ ڕوناھی کری، مەلا عوسمان ژتەنشت جنازەی ڕادبە و ڕوتنە، وەکو ئیمام چاڤ ب مەلا عوسمانی دکەڤە ژ تەنشت جنازەی سەرێ خوە ھەلدگریتن و ڕادبتن، ئیمام وە زەن دکەتن کو ئەو مری ڕابوو، دترسە و ئای دبێژە، ئیمام دکەڤتن و ژخوە دچیتن، ئیجارێ گوندی تێن و ئاڤێ ب ئیمامی ڤەدڕەشینن، درەنگی ئێدی ئیمام بخوەڤە تێتن، ژوی دپرسن، کو چ بتە ھاتی، کو عەقلێ تە چووی، و ژخوەڤەچووی، ئیمام دبێژە، کو وەکو من چراغ ڕوناھی کری، ئەڤی مرۆڤی، سەرێ خوە ژنک مەوتی ھەلانی، من زەن کر کو ئەو مەوتییە ڕابوو، ئێدی ژ ترسان بێ ئختیار ئەز ژخوە ڤەچوومە، پاشی وی، ئیمام نەخوەش کەت، قەدەرێ دوو مەھان بێ کەیف ڕازای، پاشی شیفا دبیت..