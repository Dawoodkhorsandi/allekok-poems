شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا بیست و دووێ

بەری نھا مەلا و فوقەھائێد کوردستانێ، گەلەک دزی ژ دێرێد فەلان دکرن، لەوڕانێ، لنک وان مالێد دێران بيت المالە، ھەرچی کەسێ ببەتن دروستە و گونەھ نینە، دنێڤا مەکسێ دا، حاجی شاقو ھەبوو، کوڕەکێ فەقەھ ھەبوو ناڤی شومو بوو، بڕاستی شوم و قەوی نەحس و شڕیر و خوەیی جەسارەت بوو، ئەسلەن ژ کوشتن و گرتنێ خەوف نەدکر و چەند فەقەھنە دی ژی وەکو خوە حەرامزا لخوە گرێدا بوو، ئەکسەرێ شولێدوان ئەو بوون کو دچوون و ب رۆژێ د جەسساندن و بشەڤ دێرێد فەلان نەقەب دکرن و خاچ و شەمەدانێد زیڤین و پیلون ددزین و دبرن و دچوونە وەلاتەکێ دنی، ئەو مال تەلەف دکرن و ئیجارێ ژ وێ دەرێ ژی تیکرار دێر د جەسساندن، ئەو ژی نەقەب دکرن، خولاسە کار و کەسپێدوان ئەڤە بوون، و ھەر چەند میرێد وان ژی سەعی و جوھد دکرن، کو فەقە شوموی بدەست بینن و بگرن، مومکین نەدبوو، ئەکسەری بشەڤ و ڕۆژان خوە ل جیان خەف دکرن، ئەوی شوموی بخوە نەقل دکر، ئەم جارەکێ سێ مرۆڤ چوونە دێرا بەرێ کلێسا وانێ دزیێ، وەکو نیڤا شەڤێ بووی، مەجھەکێ دێرێ نەقەب کر، کون کر، لاکین بەرێد دێرێ بڕی نە، کون فرەھ نەبووی، ب زۆرەکی مرۆڤ ب زەحمەت پیا دبی، من گۆتە ئۆلداشان، کو یەک ژوە داکەڤن و بچنە نێڤا دەری، یەک ژوان جەسارەت نەکرن، ناچاری شومو دبێژە، ئەز داکەتمە نەقەبێ و چوومە نێڤا دێرێ، من شەمال ھەلکرێ، ھەرچی کو ددێرێدا ھەبوون، خاچێد زیڤ و شەمەدان و پیلون، من بەرھەڤ کری و ئینایە دایە ئۆلداشێد خوە، ژ نەقەبێ دکێشان و دبرن، مەگەر ل وێ ناڤێ، ئێریسان ژ دەرڤە حسا مەکرینە و زانینە کو دز کەتیە نێڤا دێرێ، ئێدی من سەھ کر، ژ دەرڤە بوویە قال مەقال و قۆڕی و شەماتە، وەکو ئولداشان ژ دەرڤە سەھا قال مەقال کری، ئەو ژ سەر نەقەبێ ڕەڤینە، من ژی د دێرێدا قەسدا نەقەبێ کر، کو کوسا ئەز ژی ژ دێرێ بدەرکەڤم و ژنەقەبێ بڕەڤم، ئەز چوومە دەرێ نەقەبێ، من دیت کو ژ دەرڤە فەلان دەرێ نەقەبێ گرتینە و چەند فەلە ب تڤەنگ و چەک لبەر نەقەبێ حازر وەستانە، ئێدی ئومێدا من ژ نەقەبێ ھاتیە بڕین و موتەحەییر مایم و ھاتمە دەرێ دێرێ، کو ژ دەرڤە ھەین میقدارێ دەھ فەلان و ئیریسان بچەک وەستانە، و لدەرێ دێرێ دخەبتن، ئیجارێ من مولاحەزە بخوە کر کو چارە نییە، ئەڤنەدێ من دەستە گیر بکەن، بێ حیلە نابی، لازمە کو ئەز ب لێبەکێ ژ ڤان خلاس ببم، من بەرێ دەرێ دێرێ ژ ھندورڤە داخست بوو، فەلە لێ دخەبتن، کو گۆیا ب تەرزەکی ڤەکەن و یاخۆ بشکێنن، ئیجارێ ئەز چوومە نیڤەکا دێرێ، من شەمەدانەکی بلند و عەبا خوە ئاڤێتە سەر شەمەدانێ، ئێکو ژ دوورڤە بدیتا، مرۆڤ حسێب دکرن، ئیجارێ ھاتم پشتا دەری ژ نشکێڤە من دەری ڤەکر، خوە دایە پشتا دەری و پێڤە زەلقیم، وەکو دەری ژ نشکێڤە ڤەبوی، دوو سێ تڤەنگ ڤەبوویی نێڤا دەری، و دەرێد تڤەنگان تژی نێڤا دەری بووین، گوللە چوونە نێڤا دێرێ و فەلان داینە شیر و تڤەنگان و بکۆم ھجوم کرنە کنارێ شەمەدانێ، کو عەبا من لسەر بوو، ئەز ژی ل پشتا دەری بووم، وەکو کۆما فەلان ژ من خەرجین، من خوە ل دەری دایی، ئەز بدەرکەتم و ژ دەرڤە فەلەیەک ھاتە بەراییا من، و من ئەو ژی ب خەنجەرێ ھنگافت و خلاس بووی من بازدایە وژپێی بووی قال مەقالا فەلان، لاکین نەگەھانە تۆزا من ئەز خلاس بووی.. و ھاتم کو ئۆلداشێ من کەتنە خەبەرا من، وەکو ئەوان ژی ئەز دیتی شابوون و مە ئەو مال برنە دیار بەکرێ و فرۆتن و ژێ خلاس بووین.