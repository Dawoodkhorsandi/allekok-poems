شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا سێزدێ

د وەقتێ تەیمور پاشایێ مللی، کو ئیسکان باشی بوویە و مالێد وان ھاڤینان ژ بەڕیێ دھاتنە زوزانێد بیکگولێ، ژ تایفا سلیڤانێد دیاربەکری لاوەکێ قەوی ژێھاتی و ب حوسن و جامێر، لاکین بێ حال و مال، ناڤێ سیامەند دبێژن، ئەو لاو تێتن و دبتە غولامێ تەیمور پاشایێ مللی و موددەیەکی د خزمەتا تەیمور پاشادا دمینە، کچەکا تەیمور پاشا ژی ھەبوویە شازدە ھەڤدە سالی ناڤێ وێ «شەمسێ» قەوی زێدە خوەیی حوسن و ڕند و سپەحی مالێ جوانیێیە، مەعلووم وەسا دقەومە، ئەڤ سیامەندێ سلیڤی و شەمسێ کچا تەیمور پاشایێ مللی حەز ژ یەکو دوو دکەن و ھەڤدوو دحەبینن، ئێدی رۆژ ب رۆژ ئەڤینا وان زێدەبوو، سیامەند دزانە کو تەیمور پاشا ب ئختیاری کچا خوە نادەتە سیامەندی لەوڕانێ ئەو کورمانجە و غولامێ وییە، و ئەو بخوە ئیسکان باشی و پاشایە، و ئاگرێ ئەڤین ژی دەفع نابی، رۆژەکێ سیامەند دبێژە شەمسێ، کو ئەم ھەتا کەنگی وەھا زارێ ڤێ بەلایا عشقێ بکێشن، ئەز دزانم ئەڤ شولامە ب راحەتی نا ئێتە سەری، وەرە ئەز دێ تە بڕەڤینم، یان ئەوە کو ئەم خلاس دبن، یان ئەوە کو ب پێ مەدکەڤن و مەدکوژن، ئەم ژ بەلێیا ڤینێ خلاس دبن، خولاسە سیامەند و شەمسێ ھەردوو دگەل یەکو دوو خەبەر ددەن و ل تدارەکا رەڤێ دبن، وەکو کوچێد تەیمور پاشا ژ بیکگولێ زوزانان بار دکەن و بەرێ خوە ددەنە بەڕیێ، سیامەند و شەمسێ ھەردوو سوار دبن و خوە ددەنە پاشیا کۆچان و ژوێ دەرێ ئەو ھەردوو بشوڤە ب سەمتێ موشێ دا دڕەڤن و ریا خەلاتێ دگرن و دچن، کوچێد تەیمور پاشا ژی سەر ئێڤاری تێنە واران، شەڤ دبە، ئیجارێ دبینن کو شەمسێ و سیامەندێ سلیڤی ھەردوو تونینن، ئیجارێ ل ئێلی دبیتە ھەوار، کو سیامەند و کچا تەیمور پاشا شەمسێ ھەردوو وندانە، قەدەرێ پانسەد سوارێدبژارە بشوڤە ل دەوسا کۆچان ڤەدگەڕن و بشەڤ داژوون و صۆبەیێ ئەو سوار تێنە تەرەفێد بیکگولێ و ئێرە ووێدا پرسیار دکەن، پاشی مرۆڤەکێ ئختیار بشوڤە مابوویە، ئەو ئختیار دبێژە کو بەلێ من دیت وەکو کۆچ ئاخر بون، سیامەندێ سلیڤی و شەمسێ ھەردوو ڕم ددەستاندا بسەمتێ ڕیا خەلاتێ بلەز داژووتن و دچوون، وەکو ئەو سوارێد ھەوارێ سالوغا شەمسێ و سیامەندێ ھلدگرن، ئەو سوار ژی ڕاست ب پێ وان دکەڤن و داژوون و دچن. ئەم بێنە ئەحوالێد سیامەندێ سلیڤی و شەمسێ، ئەو ھەردوو ژی بلەز و ب غار داژوون شەڤ و رۆژەکێ دچن و ڕیا بیست سەعەتان رێ دبڕن و تێنە نک چیایێ خەلاتێ کو سیپان دبێژن، گۆیا ئەڤنە ژی ئێدی ئەمین دبن و ل کنارێ چیای ژ ھەسپان پەیا دبن و ل وێ ناڤێ ب امر الله چەند گایێد کۆڤی بسەر واندا تێتن، ئیجارێ سیامەند تڤەنگەکێ دا ڤێژە و ل گایەکێ کۆڤی ددەتن و بریندار دکەتن، لاکین گایێ کۆڤی ب وێ چھربێ ناکەڤتن و دڕەڤە، ئیجارێ سیامەند ژی تفەنگێ ھلدگریتن، پەیا پەی گایێ کۆڤێ یێ بریندار دچتن، ئەو گا دچتە جھەکی قەوی ئاسێ و نزار، کو دبندا ئەو چۆمە و زاف بلند و کوورە، ل وی جھێ ئاسێ برینا گایێ کۆڤی صار دبە، ئیجارێ دکەڤە، سیامەند ژی دگەھە سەر گای و کێرێ بدەرتینە کو گای سەر ژێکە، گا ژ حەولا جانێ خوە شاخەکی ل سیامەند ددەتن و سیامەند ژوی نزاری گێڕ دبیتن و ل ژێری ل بنێ نزاری دارەکا دڕیێ حشک و سەری تیژ ھەبوویە، راست ژ ژوورڤە بسنگ دڤاڕویێ سیامەند دکەڤە سەر وی دارێ تێژ، سەرێ داری راستی کەفچکا دلی تێتن و ژ پشتێ بدەر دکەڤە، في الحال روح تەسلیم دکەتن، لاکین ھێژ شەمسێ خەبەرپێ نینە، میقدارەکێ شەمسێ لنک ھەسپان د سەکنەو دبینە کو سیامەند د رەنگی بوویی، ئێدی شەمسێ ژی ل دەوسا سیامەندی تێتن و لە شێ گای دبینتن و بژێرڤە ل بنێ نزاری نەزەر دکە، دبینە کو سیامەند لسەر دارێیە، بەرێ ڤھن دبە کو بەلکو ھێژانێ خوەشە، دوو سێ دەنگان سیامەند سیامەند دکەتە گازی، وەکو تەحقیق دکەتن کو سیامەند تەمام بوویە، شەمسێ ژی دگری و ئای دبێژە، خوە ژ نزاری داڤێژە سەر لەشێ سیامەندی، شەمسێ ژی ل وێ ناڤێ ددەرەجا ھیلاکێدا، ئەو سوارێد کو ب پێ وان کەتنە، ئەو ژی دگەھنە وێ دەرێ و ھەسپێد وان دبینن و پاشی تێنە سەر لەشێدوان ھێژ حەیات د شەمسێدا ھەبوویە، ددەنە خەبەردان، پاشی دوو سێ سەعەتان شەمسێ ژی تەمام دبە، ئیجارێ ئەوان ھەردووکان ژی ل وێ دەرێ دەفن کرینە و نھا ژی زیارەتێد وان مەعلوومن، پاشی خوھا سیامەندێ سلیڤی ھەبوویە، زاڤ ئستران ل وان گرێدایە و ئەلئان ئەو ئستران و قسسەیا وان دنێڤا ئەکرادان دا مەشھوورە و حیکایەت خوانێد د مەجلساندا نەقل دکەن، لاکین ئسترانێد وان ژی دگەل دبێژن قەوی زێدە حەزینە و گریێ مرۆڤان تێتن، گەلەک ب زاری و ژاری فەوت بووینە..