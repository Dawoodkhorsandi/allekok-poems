شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا سیھ و ھەشتێ

ریوایەت دکەن، کو د تاریخا ھزار و دووسەد و نۆزدەیێدا نێ، د وەقتێ خیلافەتا سولتان عەبدولحەمید خان دانێ، ژ حاکمێد خوەجھی مەحموود پاشا حاکمێ بازیدێ بوویی، قەوی مرۆڤەکێ غەددار و زۆربە بوویی، د وەقتێ حکومەتا ویدانێ، ژ فەرەنگستانێ مرۆڤەکێ سەییاح ژ بۆی سەیر و تەماشا ھند و ئیرانێ ھاتی، بەرێ بھارێ گەھایە باژێڕێ بازیدێ، کو ژ وێ دەرێ ببوریتن و بچیتە وەلاتێد ئیرانێ، ئەمما دوی زەمانیدانێ، ئەسلەن تایفەیێد ئەفرەنجان لوان وەلاتاندانێ پەیدا نەدبوون و کەسەکێ ئەفرەنج نەدیتبوون، قەوی ل وان عەجێب خویا دکرن و عەداوەتا ل تایفا ئەفرەنجان لنک وان ھەبوو، ئیجارێ ئەو فڕەنگێ ھاتی، ناڤی ژی ژوبێر بوویی و قەوی زێدە تشتنە سپەھی و نادیدە دگەل ھەبوویی، وەکو سەعەتێد مەقبولە و سلاحێد دوو لوولە و دووربینێد سپەھی، ئەو ژوبێر ھاتیە نک پاشایێ بازیدێ مەحموود پاشا و چەند ڕۆژەکان لوێ دەرێ بوویی مێوان، لاکین وەکو ئەتباعێد پاشای ئەوان تشتێد سپەھی لنک ژوبێری دبینن و دبێژنە پاشای، ئێدی ئەو ژی بۆی ئەڤان تشتێد توحەف دکەفتە تەمەعێ و قەسدا شەلاندن و کوشتن و ونداکرنا ژوبێری دکەتن، گۆیا سوورەتەن چەند سوارەکان دگەل ژوبێری داتینە کو ئەوی ب سەلامەت ببنە وەلاتێ ئیرانێ، لاکین بخەف دبێژتە وان سواران، کو من تەنبیھ کرینە، دێ بڕەکا سوارێد ئەکرادان بێنە ڕیا ھەوە، وەکو ئەو ئەکراد تێن و پەیدا دبن، ھوون بڕەڤن، بلانێ ئەو سوارێد ئەکرادان ژوبێری بگرن و بکوژن و ھەرچی مالید ھەیی ژ بۆی من بینن، ئیجارێ وەکو ژوبێر دچتە سینورێ ئیرانێ و بازیدێ، چیایێ قازی گولێ ئەو سوارێد ئەکرادان ھجومی وان دکەن، غولامێد مەحموود پاشای بەتەحریکن و دەڕڤن، ژوبێر دمینە، ئەکراد ژوبێری دگرن و د شەلینن، لاکین ئەجەل نەھاتیە ئەوی ناکوژن، ئیجارێ بشەڤ ژوبێری ژی دگەل تشتێد وی تیننە نک مەحموود پاشای، بخەف پاشا ژوان پرسیار دکەتن، کو ژ بۆی چ وە ئەڤە نەکوشتن، ئەکراد دبێژن کو بڕاستی دەستێ مە نەچوویێ مە ئینایە، ئێدی مەحموود پاشا دبێژە، کو ئەلبەتتە حیکمەت ھەیە، ئێدی ئەز ڤی نھا ناکوژم، شۆلە دبتن کو ئەڤە مرۆڤەکێ مەزن بیتن، پاشی خوندکار لێ بپرستن، ئیجارێ تینتن بخەف ژوبێری دکەلێدانێ ژ بەری کولایێ تاری بێ دەری و کولەک، زیندانەک قەدیمە ھەبوویە، کو دەرێ وێ ژ سەرێ بەری کولەک ھەبوویی ژوبێری ژ وێ کولەکێ دادھێلنە زیندانێ، وی زەمانی دزدارێ کەلێ ژی، مرۆڤەکێ کال ناڤی قاسم ئاغا ھەبوویە، پاشا تەنبیھا وی قاسم ئاغای دکەتن، کو ڕۆژ بڕۆژێ نان و ئاڤا ژوبێری ژ کولەکێ داھێلنە نک وی بلانێ موددەیەکی بڤی تەرزی ببیتن، کانێ ئاخری چەوانێ دبتن، لاکین ئەڤ شۆلە ب خەفە، مەعلوومی ئەھالی و کەسەکێ نینن، ئیللا پاشا دگەل چەند غولام و دزداری بڤی ئەحوالێ ژوبێری دزانن، ئێدی کەس پێ واقف نینن، ژوبێر بڤی تەرزی لوێ زیندانا وەحشەت فیزا، قەدەرێ سالەکێ مایی، لاکین ئەوی قاسم ئاغایێ دزدار و خاتونا وی، ڕەحیمە خاتون، ئەڤنە ڕەحم ل حالێ ژوبێری کری، بشەڤان ژ زیندانێ بدەرتانین و تینانە نک خوە و ئولفەت دکرن، زاد و تەعام ددانێ و جلێد وی دشوشتن، بھەر وەجھ بدزی سەرگوھی قەوی قەنج ل ژوبێری دکرن و دل منایی ددانە ژوبێری کو خودێ مەزنە، تو ژ ڤێ زیندانێ ئەلبەتتە خلاس دبی و زێدە ئولفەت و حەببەت بخەف دگەل ژوبێری دکرن، نەقل دکەن کو ئەو ژوبێر ژی قەوی مرۆڤەکێ خوەیی کەمال و ساحب دەرک و دیرایەت و ژ حەموو علومان خوەندی و خەبەردار، مرۆڤەکێ کامل بوویە، خولاسە بڤی تەرزی، سالەکا تەمام ژوبێر گرتی مایی، ئیجارێ د تاریخا بیستێدانێ وەبایەکا شەدید ل بازیدێ پەیدا بوویی، ب ئەمرێ خودێ مەحموود پاشا فەوت دبتن و برایێ وی ھەبوویە، ئیبراھیم بەگ ژ قەزایێد بازیدێ ل قەزا خامورێ میر بوویە، ئەو ئیبراھیم بەگ تێتن و لجھێ برایێ خوە مەحموود پاشا دبتە پاشایێ بازیدێ و ساکن دبتن، ئەمما ئەوی ئیبراھیم پاشای ئەسلەن ھایژڤێ ماددا ژوبێری و گرتنا وی و حەبس بوونێ نەبوویە، پاشی چەند ڕۆژەکان کو ئیبراھیم پاشا دبتە والیێ بازیدێ و سەری ژ قەرەبالغی ھیسایی دبتن، ڕۆژەکێ ئەو دزدار قاسم ئاغا تێتە حزورا ئیبراھیم پاشا و بخەف ئەحوالا حەبسیا ژوبێری وەکی بووی ژ بۆی ئیبراھیم پاشای نەقل و بەیان دکەتن، کو بەلێ ئەحوالەکی وەھا د وەقتێ برایێ وە مەحموود پاشای قەومییە و ئەڤە سالەکە کو ئەو ژوبێرێ فڕەنگ د زیندانێ دانێ گرتیە و قەوی زێدە ژار و زەعیف بوویی، تۆ چ ئەمر دکەی و ئەو مرۆڤە ژی دوعا ل دەولەتا ھەوە دکەتن بلانێ یان من بکوژە و یانێ بدەرینە و ئازا بکە و فیلواقع ئەو ژوبێر ژی ئەگەر چ فڕەنگە، لاکین مرۆڤەکێ بەگزادە و قەوی زێدە کەمال و خوەندی و مەقبولە، ئەمرێ ھەوەیە، لاکین ئەوی ئازا بکەن، قەوی زێدە قەنج دبتن، ئێدی ئەمرو حوکم ئێ وەیە، وەکو ئیبراھیم پاشا ئەڤێ ئەحوالا ژوبێری سەھ دکەتن، زێدە تەعەججوب دکەتن، کو ئەڤە شۆلا مەزنان نینن و قەوی بێ مروەتیە، فیلحال ڤڕێدکەتن و ژوبێری ژ زیندانێ بدەرتینە و تینتە نک خوە و قەوی ژێ عوزرخواھی دکەتن، کو ئەز تە ڕجا و ھیڤی دکەم، کو تۆ قسورا مە بێ بەخشینی، ئەڤە شولەکا نە موناسب و بێ تەرز قەومیە، عەفو بکەن و ھەرچی پەرتال و ئەشیایێد ھەوە چووییی، دەفتەر بکەن، ئەز دێ بەرھەڤ بکەم و دەستورا ھەوە بدەم و موعەززەر و موکەڕڕەم وە بڕێ بکەمە ئیرانێ، ئیجارێ چەند ڕۆژەکان ئیبراھیم پاشا زێدە ئیعزاز و ئیکرامێ ل ژوبێری دکەتن و ھەرچی ئەو تشتێد وی یێ سپەھی، کو لنک برایێ وی مەمحوود پاشای بوویی و لیباس و ھورومورێد ژوبێری کو لنک غولام و ئەکرادا بوویی، پێکڤە بەرھەڤ کری و ئینای بیلتەمام تەسلیمی ژوبێری کرییە و بخوەژی ھەسپەکێ قەنج و قەدەرەکا دراڤی لوی ئیکرام کرییە و ئەو ژوبێر ژی ژ ئەحوال و ئەشیایێد خوە ھەدییەنە قەوی مەقبول دایە قاسم ئاغایی و ژنێ و ئیکرام کرییە، ئێدی ئیبراھیم پاشای زێدە ب ئیکرام و قەدر، مرۆڤ دگەل ژوبێری دانی و بسەلامەت ڤڕێکرینە تەبرێزێ و ژوبێر چووی سەفەرا خوە، لاکین پاشی ئەوی ژوبێری ھەر سالی بێست و پێنج فرانسە وەزیفە، لوی قاسم ئاغایێ دزدار گرێدایی، سال بسالێ ل ئستانبولێ ڤرێدکرنە نک قونسولێد فڕەنگ سزی، ئەوی ژی ئەو دراڤ کو ھزار غروش دبوو ڤڕێدکرنە تەرەبزوونێ و ژوێ دەرێ ژی ددانە تو جاران و قەبi دستاندن، توجاران ژی ڤڕێدکرنە بازیدێ تەسلیمی قاسم ئاغایێ دزدار دکرن، ژ زمانێ وی قەبزنامەیا ب موھر دستاندن و ئەو قەبزنامە ڤڕێدکرنە نک ژوبێرێ فڕەنگستانی، حەتتا کو قاسم ئاغا فەوت بووی، پاشی وی کورەکێ قاسم ئاغای ناڤی مەحمود ئاغا ھەبوو، حەتتا ڤان سالان ژی، کو ژوبێر د حەیاتێدانی بوویی، دیسانێ ب ئوسلوبا قەدیمە ئەو ھزار غروش، سال بسالێ ڤڕێدکرنە نک قونسولێ تەرەبزوونێ و ئەوی ژی ژ تەرەبزوونێ ڤڕێدکرنە نک قونسولێ ئەرزەرومێ ئینگلیزان مسیو برندی و ئەوی مسیو برندی ژی ئەو دراڤ ڤڕێدکرە بازیدێ ژ بۆی کوڕێ قاسم ئاغایێ دزدار مەحموود ئاغای و ژ وی سەنەد دستاندن و ڤڕێدکرنە فەڕەنگستانێ ژ بۆی ژوبێری، بغەیر ژ ڤێ ژی، ھەر سێ چار سالان جارەکێ، قەدەرەکێ دیاری و چۆخ ئەشیانە لایقە ژ فەڕەنگستانێ ددایە بازرگانان و ژبۆی مالێ قاسم ئاغای دیاری ڤڕێدکرن، بڕاستی ئەو ژوبێر زێدە مرۆڤەکێ ساحب ئینسانیەت و خوەیی ئینساف و مروەت بوویی، ھندە سالان ئەو حقوق و مرۆڤایی ژ بیر نەکر، حەتتا کو خوەش بوو، ئەو قاسم ئاغا و کوڕ چاڤڕا کرییە و ئەڤە بڤی تەرزی دەرەجا ئینساف و ئینسانیەتا ژوبێری ئێدی ل کوردستانێ بوویە زەربی مەسەل، ھەر کەس تەعەججوب دکەتن، کو مرۆڤەکێ فڕەنگی ھندەخوەیی مروەت و ئینسانی بیتن، گەلەک شولە، کەسەک بەلکو ژ ئەھلێ ئیسلامان، حەتتا نھا ئەڤ تەرزە ئینساف و مروەت نەکرینە و ئەو ژوبێر ژی پاشی ل فەڕەنگستانێ مەشھوور و مەعرووف بوویی، کتێبێد ترکی و زمانێد دمایی تەسنیف کرینە، حەتتا ڤا نێزوکان ژی ئەو ژوبێر خوەش بوویی، لاکین نھا فەوت بوویی، ئەگەر چ ئەو ژی فەوت بوویە، ئیللا کو ناڤێ قەنجی و ئینساف و مروەتا وی حسێبکە ئانیگۆڕا خوە وەکی ناڤێ نەوشیروانێ عادل دنێڤا کوردستانێ مایی، ھەر کەس ب تەحسین و ئافەرین دگرن، کو ھندە سالانن بچتن و ھندە قەدەرێ وەلاتێ وی دوور بیتن و بخوە ژی فڕەنگ ببە، ژ مللەتێ ئاخیرە بێتن و دەرحەققێ موسلمانان بڤی وەجھی ئیحسان و ئیکرامێ و قەنجیێ بکەتن، بڕاستی کو شۆلەکە عەجیبەیە و ھەر کەسی سەد ئافەرین دکەن، قسسەیا ژوبێری ژی ئەڤ ڕەنگە قەومییە و ئەکسەرێد ئەکرادێد باژێری پێ دزانن.