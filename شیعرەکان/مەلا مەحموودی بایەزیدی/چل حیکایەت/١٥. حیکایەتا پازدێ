شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا پازدێ

ژ ئەتباع و غولامێد مالا عەلائەدین بەگێ حاکمێ ڕۆژەکان شێخ ئەحمەدێ چیلاق ھەبوو، کو ل خەلاتێ ئابا ئو ئەجدادێد وان مەشھوور بوون، شێخێد چیلاق د گۆتن، ئابا ئو ئەجدادێد وی ڕووس و عەوردە دگەڕیان و ئەکسەری دخلوەتێدا ڕووس و عەوردە ساکن دبوون و گۆیا د ئیعتیقادا ئەکراداندا ئەڤنە خوەیی کەرامات بوونە، ئەو شێخ ئەحمەد ریا ئابا ئو ئەجدادێد خوە نەگرتی، غولام و ئەتباع خوەیی کری، بخوە ژی مرۆڤەک نەجامێر و خون خوار و زالم بوو، ئاخری میریتیا خەلاتێ زەبت کر و ھەسپێد قەنج و غولامێد دلێر پەیدا کرن و ژیا لەکیدا ژی مرۆڤ دکوشتن و جەریمە د کرن. وژیالەکیدا ددایە خەلقێ و کەرەم دکرن. بڤی تەرزی قەزا خەلاتێ زەبت کر، دووسەدو سێ سەد غولام و سوار پەیدا کرن، دوی وەقتی ب ویڕا ھەم عەسر، ژ میرێد قەدیم قەزا ئەلجەواز ێ ئیسماعیل بەگ ھەبوو، ئەو ژی قەوی شەجیع و عاقل و ئەھلێ ئینساف و ئەھالی ژێ خۆشنود و مەملەکەت ئاباد ژ وی ئیسماعیل بەگێ را، خەلقی کۆچک شاھین د گۆتن، ئەو ھەردوو قەزا نزوکی یەکو دوونە میقدارێ چار ساعەتان، ھەرچی کەسێ کو ژ زولما شێخ ئەحمەدێ چیلاق دڕەڤین، دھاتن ب ئیسماعیل بەگێ د سەکنین و خلێس دبوون، شێخ ئەحمەد ئێدی نەدکاری شولەکێ بکەتن، ھەر چەند مولاحەزە دکر کو بەلکو ب تەرزەکی ئیسماعیل بەگێ مەغلووب بکەتن، قادر نەدبوو، لەوڕانێ تەوەججوھا ناسان حەموویان ل ئیسماعیل بەگێ ھەبوون و خەلق ژ عەدلا وی رازی بوون، ئیجارێ شێخ ئینایە ب حیلە دوستیەک دنێڤا خوە و ئیسماعیل بەگێ دانیە کو بەلێ بشەڤ من د خەونا خوەدا دیتیە کو ئەزو تۆ بووینە برایێ ئاخرەتی، بڤی تەرزی ئیسماعیل بەگێ ددەتە باوەریێ، ئێدی ھەردوو دبنە برایێد ئاخرەتی و قەوی زێدە دەستە براک و دۆست زێدە ب یەکو دوو باوەری دکەن، ئەگەر چ براینیا ئیسماعیل بەگێ سادق بوویە، لاکین دۆستیا شێخ ئەحمەدی ب حەرامزایی بوویە حەتتا رۆژەک دیسانێ وەکو عادەتێد خوە شێخ ئەحمەد جەوابێ ڤڕێ دکەتن، کو ژمێژە من ئیسماعیل بەگ نەدیتیە، کەیفا من ئەوی دخوەزتن، ئەزدێ بێمە سلاڤیا ئیسماعیل بەگێ، ئەو ژی دبێژیتن کو بلانێ کەرەم بکەو بێتن، ئیجارێ شێخ کوڕێ خوە شێخ محەمەد بەگێ گازی نک خوە دکەتن و بخەف تەنبیھ دکەتن کو ئەز دگەل دەھ غولامان دچمە کەلا ئەلجەوازێ نک ئیسماعیل بەگێ، تۆ بشەڤ تەنبیھ بکە ھەرچی سوار و پەیا دنێڤا قەسەبا خەلاتێ دا ھەین، ھەموویان نیڤا شەڤێ دگەل خوە ھەلگرە و نێزوکی فەجرێ وەرینە دەورا کەلا ئەلجەوازێ شولەکێ من ھەیە، ئەڤێ تەدبیرێ و تەنبیھێ دکەتن و بخوە دگەل دەھ غولامێد بژارە تێنە کەلا ئەلجەوازێ نک ئیسماعیل بەگێ، لاکین دیسانێ مەراما خوە ژ بۆی غولامان ژی بەیان ناکەتن، وەکو شێخ تێتن و دچتە سەرێ کەلێ پەیا دبتن، ئیسماعیل بەگ ژی ئیعزاز و ئیکرام دکەتن و دگەل یەکو دوو د مەجلسێدا حەتتا سەعات چاران ڕوتنن، غولام و ئەتباعێد ئیسماعیل بەگێ بیست سی مرۆڤ ھەین، ئیجارێ ئیسماعیل بەگ رادبە دچتە حەرەمێ و غولامێد ئیسماعیل بەگێ ژی ھەر کەسەک دچنە مالێد خوە ل ھێشەتێ و دەرگەھێد کەلێ ژی داددەن، ل دیوانخانەئێ دمینە دەرگەڤان و قاوەچی و مەیتەر سێ چار مرۆڤ ژ ئەتباعێد ئیسماعیل بەگێ دمینن، ئێدی مایی دچنە مالێد خوە، پاشی وەکو ساعەت دبیتە شەش، شێخ ژ جھێ درودانێ سانجو دگرە، ئەمان ئەز دمرم فریاد و گازی ئەز دمرم دەرمانەکی ل من بکەن و جەوابێ ژ بۆی ئیسماعیل بەگێ ببەن، بلانێ بێتن چارەیەکێ ل من بکەتن، ئیجارێ دەرگەڤان دچتە دەرێ حەرەمێ و د قوتە و جەوابێ ژبۆی ئیسماعیل بەگێ ڤڕێ دکەتن کو شێخ ئەحمەد سانجو گرتیە و قەوی بێ حالە، نێزوکە ھیلاک ببینە، دکەتە گازی ژ بۆی وەسیەتان، ئیجارێ بێ چارە ئیسماعیل بەگ ژی باوەر دکەتن ژ نڤینێ ڕادبە و لباسێد خوە بەردکەتن و تێتە دیوانخانەیێ نک شێخ وەکو ئیسماعیل بەگ تێتن و ڕوتنن، ئێدی ئەو بێ دین شێخ ئەحمەد، ئەو غولامێد ئیسماعیل بەگێ کو حازر ھەین، ئەوان ژی ھەریەکێ ب شولەکێ گیرو دکەتن، و بخوە ژنشکێڤە ددەتە خەنجەرێ و ھجومی ئیسماعیل بەگێ دکەتن و دوسێ خەنجەران لێ ددەتن و ئەمری غولامێد خوە دکەتن، ئیسماعیل بەگێ تەمام دکەن، ئیجارێ ئەوان دووسێ غولامێد ئیسماعیل بەگێ کو ل وێ دەرێ ل نک وان بوونە دگرن و حەبس دکەن، ئیجارێ دەرگەھێ کەلێ ڤەدکەن و غولامەکی ڤڕێ دکەتە تەلەبا کوڕێ خوە شێخ محەمەد بەگێ دگەل لەشکرێ خەلاتێ کو بەرێ تەنبیھ کربوون، غولام دچتن، بەری فەجرێ سێ سەد چار سەد سواران تینتە نێڤا کەلا ئەلجەوازێ، ئەھلێ ھێشەتێ ھەر کەسەک بێ خەبەر ل مالێد خوە ڕازاینە، بڤی تەرزی شێخ کەلا ئەلجەوازێ زەبت کرد، ئیسماعیل بەگ بڤێ حیلەیێ کوشت و صوبەیێ جنازەیا وی دەفن کرن، ئەموال و ئەشیایێد وی زەبت کرن، عەیال و ئەتفالێد ئیسماعیل بەگێ ژ کەلێ بدەرانی و ئەھلێد عادلجەوازێ یەکو یەکو جەریمەکرن، موددەیێ دووسێ سالان ب زۆرا خوە عادلجەواز زەبت کر، ئاخری کوڕەکی ئیسماعیل بەگێ بچووک ناڤی سادق بەگ ھەبوو، ئەھالیان بخەف دگەل سادق بەگێ ئیتیفاق کرن، شێخ چووبوویە خەلاتێ ئێدی داینە بەرتڤەنگان و قۆڕاندن و نەھێلانە نێڤا خوە، و کوڕێ ئیسماعیل بەگێ سادق بەگ کرنە میرێد خوە، وشێخ چوویە خەلاتی قەوی زالم و بێ دین بوو، بخوە ب نەفسا خوە بیلا شرکەت بدەستێ خوە، دگۆتن کو ژ موسلمان و فەلان سی و سێ نەفەر مرۆڤ کوشتبوون، پاشی بەلێ خوە ژێ دیت..