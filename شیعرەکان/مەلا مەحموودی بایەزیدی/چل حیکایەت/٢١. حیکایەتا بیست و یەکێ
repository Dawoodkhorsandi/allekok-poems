شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا بیست و یەکێ

ڕاوی ڕیوایەت دکەن، کو ژ سیلسلا عەباسیان، د وەقتێ ئیبراھیم خان بەگێ، کو میرێ عمومێ «ھەکاریان» بوو، ژ تاییفا «ھەرتوشیان» ژ مالا ئاغایێد گراڤیان مرۆڤەکێ قەوی زێدە ڕەشید و جامێر پەیدا بووبی، ناڤی شەکر ئاغایێ شەنگ» دگوتن، د وەقت و زەمانێ خوەدا، گەلەک ناڤ و دەنگ پەیدا کری و زاڤ دنێڤا ئەکراداندا خوەیی ئیعتبار بووبی، ژ ئەترافاندا دھاتە گۆتن، حەتتا پاشایێد وانێ ژی لەشکر ڤڕێ دکرنە سەر شەکر ئاغای، کو بەلکو بدەست بخینن، مومکین نەبوویی، و میرێ ھەکاریان لەشکر کری، چوویە سەر شەکر ئاغای دیسانێ، جھێ وان گەلێی ئاراکێ بووو ژ بەر ئاسێتیێ، ئیبراھیم خان بەگێ، زەفەر پێ نەئانی، مەئیووس ڤەگەڕیا، خولاسە پێلەکێ شەکر ئاغای مەیدانا شەجاعەتێ و زۆریێ زەبت کری، میر و پاشایێد وان کناران ھەموو کەتنە قەسدا شەکر ئاغای و ژ وی عاجز ماین، مرۆڤێد وی شەکر ئاغای ل ئەترافان خرابی دکرن، حەتتا وەقتێ کو چەتەچی عەبدوللا پاشا سەر عەسکەرێ ئەرزەڕۆمێ بوو، ئەوی ژی ئەمر ڤڕێکریە ژ بۆی پاشایێ وانێ، کو شەکر ئاغا فەرمانلویە، ژ تە دخوەزم، ئیجارێ پاشایێ وانێ جەواب ژ بۆی میرێ ھەکاریان ئیبراھیم خان بەگێ ڤڕێ دکەتن، کو ئەحوال ئەڤەیە، شەکر ئاغا فەرمانلو، بلانێ چارەیەکێ لێ بکەتن، ئیجارێ ئیبراھیم خان بەگ دنڤیسە ژ بۆی پاشایێ وانێ، کو ئەڤ شۆلە ب زۆری نابی، بلانێ پاشا موددەیەکی سەبرێ بکەتن، بەلکو ب حیلە و تەرزەکی ئەم شەکر ئاغای بدەست بینن، موددەیەکی لسەر وی بۆری، ئیبراھیم خان بەگێ، دوستی خستە نێڤا خوە و شەکر ئاغای، کاغەز و قاسد دچن و تێن، پاشی موودەیەکی ئیبراھیم خان بەگێ شەکر ئاغا گازی مالا خوە دکەتن، بلانێ بێتن، ئەم یەکودوو ببینین و تفاقا مە ببیتە یەک، ھەرچەند ئیبراھیم خان بەگێ ئەڤ تەکلیفە ل شەکر ئاغای کر، لاکین شەکر ئاغا باوەری نەکر، قەبول نەکر، ئیجارێ ئیبراھیم خان بەگ جەواب ڤڕێدکەتن، کو ئەز مێڤانێ شەکر ئاغای مە، ئەز دێ دگەل دەھ پیشەکاران بێمە سلاڤیا شەکر ئاغای، ئەم یەک و دوو ببینین و خەبەر بدەن، ئیجارێ وەکو ئەڤ جەوابە گەھایە شەکر ئاغای، گۆت بلانێ ئیبراھیم خان بەک کەرەم بکەتن و بێتن لسەر سەران و لسەر چاڤان بێتن، ئیجارێ ئیبراھیم خان بەگ ژ غولامێد خوە دەھ نەفەر بژارتن و دگەل خوە بری چوویە کەلا شاخێ مالا شەکر ئاغای و شەکر ئاغا ژی دگەل سێسەدو چارسەد سوار و پەیان ھاتیە بەراییکا ئیبراھیم خان بەگێ و بری ل کەلێ، ل مالا خوە کرییە مێڤان، ئیعزاز و ئیکرام دکەتن و دگەل یەکودوو زێدە موحبەت و ئولفەت دکەن، ئیبراھیم خان بەگ دوو شەڤان دمینە، شەڤا سێ بخەف دبێژە غولامێد خوە، کو ئەز ئیشەڤە شەکر ئاغای دێ بکوژم، لاکین غولام و ئەتباعێد وی زەحفن و ئەم ھندکین، بشەڤ پاشی زادی، ئەز دێ دگەل شەکر ئاغای بکەمە خلوەت، ئەز و ئەو بتنێ دمینن، پاش موددەیەکی ئەز دکەمە گازی، کو قەلونێ وەرن نۆڤەکن، ھون ھەر دەھ ژی وەرنە ھندور ئۆ دەیێ، و فیلحال دەری ژ ھندورڤە دادن و شەکر ئاغای بدەنە بەر خەنجەران بکوژن، وکو ئەو ھاتە کوشتن، ئێدی ئەو غولام و ئەتباعێد وی دەست ھەلناگرن، ئەم یانزدە مرۆڤ لێرە بین و چەک و راتبێد مە د ئودەیێدا ل نک مەیە، ئەز میرێ ھەکاریانم، ئێدی کەسەک پاش مرنا شەکر ئاغای نەوێریتە ئیبراھیم خان، وەھا تەنبیھ و تەئکیدێ ل غولامێد خوە دکەتن، بشەڤ پاشی زادی، ئیبراھیم خان بەگ ئەمر دکەتن، کو خلوەت بکەن، ئەز و شەکر ئاغا بتنێ بمینن، خەبەردانا مەھەین، ئەز دێ سوبەیێ بچم، ئەم شێورا خوە تەمام بکەن، ئیجارێ غولامێد ئیبراھیم خان بەگێ و غولامێد شەکر ئاغای حەموو بدەردکەڤن، ئیبراھیم خان بەگ و شەکر ئاغا ھەردوو بتنێ د ئودەیێدا دمینن، لاکین غولامێد ئیبراھیم خان بەگێ حازر ھەر دەھ ژی گوھداری بوونە، لەوڕانێ ئەو تەنبیھ بوونە، پاشی ساعەتەکێ ئیبراھیم خان بەگ دکەتە گازی کو ئاگرەکی قەلونێ بینن، ئیجارێ غولامێد ئیبراھیم خان بەگێ دگەل گازیێ، ھەر دەھ ژی دچنە نیڤا ئودەیێ و دەرێ ئۆدەیێ ژ ھوندروڤە قفل دکەن و د گەھنە شەکر ئاغای و ددەنە بەرخەنجەران، لاکین شەکر ئاغا ژی ھندە مەجال دبە کو یەکی ژ وان غولامان دکوژە و یەکی بریندار دکەتن، شەکر ئاغا کوشت و تەمام کرن، لاکین غولام و ئەتباعێد شەکر ئاغا لبەر دەرێ ئۆدەیێ، بوویە غەوغا و قیامەت، لاکین دەھ مێرێد بژارە ب راتب و شەشخانە دگەل میر د ئۆدەیێ دانن، ئێدی غولامان گەر چ کرییە ھەلێ ھەلێ و گۆتن ئەم دێ ئۆدەیێ بسوژین، لاکین نەوێران، لەوڕانێ ئەکرادێد ڕەعیە لبەر میران و بەگزادان دەست ھەلناگرن، ژ پاشیێ مولاحەزە دکەن، ئیجارێ ئیبراھیم خان بەگێ ژ ئۆدەیێ کریە گازی، کو شەکر ئاغا فەرمانلو بوو ھاتە کوشتن و تەمام بوویە و ھون بەلاڤ ببن و بچنە مالێد خوە، گەر نە ھەرچی کەسێ تاگریا شەکر ئاغای بکەتن، ئەو ژی فەرمانلویە و سوبەیێ دێ لەشکرێ من بێتن، ئێدی کەیفاوەیە، ئەز دێ مەعیەن والداشێد شەکر ئاغای حەموو بگرم و بکوژم، ھوون بڕاحەتی بچنە مالێد خوە و موودەڕڕس و قازیێ ھێشەتێ ژبۆی من ڤڕێ بکەن، ئەز دا فەرمانێ بدەمە وان، بلانێ ژ بۆی تایفا ھەرتۆشیان بخۆنن، وەکو ئیبراھیم خان بەگ ئەڤ خەبەرە ژ نێڤا ئۆدەیێ گۆتە غولام و ئەتباعێد شەکر ئاغای، ئێدی ئەو ژی تەرسیان و سست بوویی، ھەرکەسەک بەلاڤ بوو، چووینە مالێد خوە، مەشھوورە دبێژن ژ بۆی مریان پاشی کەس نامریتن، ئێدی ئەتباع و غولامێد شەکر ئاغای بەلاڤ بووی، مودەڕڕس و قازی ھاتنە دەرێ ئۆدەیێ و گازی ئیبراھیم خان بەگێ کرن، کو میرم تە ئەمر کر بوو ئەم ھاتینە، چ فەرمان دکەی، ئیجارێ ئیبراھیم خان بەگ دبێژە مەلان، کۆ دا مەعلوومێ وە ببیتن، کو شەکر ئاغا ب ئەمرێ دەولەتێ فەرمانلو بوو و ئەمرێ من بوو، ئەز ھاتم و من کوشتیە، ئەز دێ سەرێ وی ببڕم و ڤڕێ بکەمە دەولەتێ، لاکین ژ بۆی برا و کوڕ و غولام و تایفا وی حەموویان ڕایە، بلانێ ڕاحەت ببن و گەرنە پاشی ھوون خەلقێ ھێشەتێ حەموو فەرمانلوو دبن، ئێدی مودەڕڕس و قازی خەلق ساکن کری، دەرێ ئۆدەیێ ڤەکرن و سەرێ شەکر ئاغای ژێکری ڤڕێکرنە وانێ و لاشێ وی دەفن کر، ئیبراھیم خان بەگ ئینا کوڕێ شەکر ئاغایێ مەزن، میر محەمەد خەلات کرییە ل جھێ بابێ کرییە ئاغایێ تایفا ھەرتوشیان و ڤەگەڕیای ھاتە مالا خوە، شەکر ئاغا وەھا مخابن چووی، ژن و کچێد وی زاڤ ستران ل شەکر ئاغایێ شەنگ گرێدانە، دنێڤا ھەرتوشیان و ئەکرادێد وان کناران مەشھوورە، سترانێد شەکر ئاغای دسترن و نھا ژی دیسانێ ژ نەسەبا وی شەکر ئاغای، ئاغایێد تایفا ھەرتوشیان ھەیە، عومەرێ میر محەمەد دبێژن، دکەلا شامانسێ دا ساکن دبیتن..