شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا بیست و شەشێ

نەقل دکەن کو لڤان نێزوکان مرۆڤەکێ ڕەشید و جامێر، دیسانێ ب ئەسل ئەکراد، لاکین ساکنێد وانێ، ناڤی چنار ئاغا دگۆتن، ژنەکە خوەیی سپەحی ھەبوویە ناڤی لەیلا، وەسانێ ئیقتیزا دکەتن کو ئەو چنار ئاغا دچیتە غوربەتێ و لبەغدایێ دبیتە دەلوباشی و مودەیەکی دمینتن، مەگەر ل وانێ ژنا وی، لەیلا کو زاڤ سپەحی بوویە، ژ خانەدانێد وانیان ئیبراھیم ئاغا لاوەکی جوان ھەڤدوو بخەف حەباندینە و جارنان ب دزی ئەو ئیبراھیم ئاغا تێتن و دچتە مالا چنار ئاغای و دگەل ژنا چنار ئاغا لەیلا موساحەبەتێ دکەتن، ئەگەر چ ئەڤ شولا ب خەفە، لاکین ئێرەدا پێدا جیران دکەڤنە شوبھەیێ، و ئەڤ گوفتە گۆیا جزوی دنێڤا عەواناندا تێتە گۆتن، ل وان ئەییامان، مرۆڤەک ژوانێ دچتە ڕومیەتێ و دگەھتە بەغدایێ و دچتە نک چنار ئاغایێ وانی، ھەمژی لنک وی ساکن دبتن، ئیجارێ چنار ئاغا پرسا وانێ و مالا خوە و جیرانان حەموویان یەک ب یەک ژوی مرۆڤێ کو ژ وانێ نو ھاتیە دکەتن، بەری ئەو مرۆڤ، راستیا ئەحوالێ ژنا وی نابێژیتن، خەف دکەتن، پاشی چنار ئاغا ب نیھانی و دزی، ئەوی مرۆڤی ددتە سوندێ کو راست ببێژە کو ئەحوالا مالێ چیە، لەوڕانێ چەند جارەکێ ئەز مالا خوە دخەونێدا دبینم، قەوی تارییە، ئەلبەتتە کە دەرەک ھەیە، تۆ دێ راستیێ ببێژی، ئیجارێ ئەو مرۆڤێ ھاتی ژی بخەف ئەحوالا ژنا وی، کو بڤی تەرزێ دبێژن، کەیفییەتێ ژبۆی چنار ئاغای وەکو بھیستی نەقل و بەیان دکەتن، وەکو چنار ئاغا ئەڤی ئەحوالی سەھ دکەتن ئێدی حسێبکە دچتە دەرەجا ھیلاکێ، صوبەیێ ژ چراغێد خوە یەکی ل جھکێ خوە دکەتە وەکیل و بخوە دگەل دوو غولاما ژ بەغدایێ بدەردکەفتن کو ل نێزوکی بەغدایێ شولەکێ من ھەیە حەتتا چەند رۆژەکان دمینم و دیسانێ بشۆڤە دێم، ئیجارێ دگەل دوو مرۆڤێد خوە داژووتن و تێتە گوندێد نێزوکی وانێ، لاکین «تبدیل اللباس» تبن، کەس ناسناکەتن و تێتن ئەڤێ شولێ ژ ھندەک جیرانان ددەتە پرسیار کرن، کو بەلێ فیلواقع ئەڤ خەبەرە تێتەگۆتن و ئەو ئیبراھیم ئاغا ژی جارنان بخەف بشەڤ تێتە مالا وی و دچتن، ئیجارێ ئەو چنار ئاغا دگەل ھەردوو مرۆڤێد خوە تێنە گوندەکی، کو شەھیاغی دبێژن، نیڤ ساعەتە ژ وانێ، ل وێ دەرێ ژ بۆی خوە قۆتاغەکێ دگریتن، کو ئەم غەریبن و لوێ دەرێ ساکن دبتن، وەکو دبیتە شەڤ، ھەر شەڤێ پەیاتی ب چەک و سلاح تێتن و ل خرابەیەکی ژ دوورڤە ل مالێ دبیتن، دووشەڤ وەھا، شەڤا سیێ دبینتن، کو بەلێ نیڤا شەڤێ بووی، ئەو ئیبراھیم ئاغا ھاتی و ژ کولەکێ ھێدی گازی کری ژ ھندوری ژی دەری ڤەکرن، ئیبراھیم چوویە مالاوی، ب چاڤێ خوە وەکو دبینە، ئێدی مەجالا چناری نامینتن، ئیجارێ بخوە ژی بتنێ بوویە، ڕادبتن ژ سەر خانی، ژ جھەکێ کولەکێ تێتە نێڤا مالێ و ھێدی تێتن کو بەلێ زاڕوکێد وی و دا وی حەموو ل ئودەیەکێ رازانە و ژنا وی لەیلێ چوویە ئۆدەیەکا دنی، ئەو و ئیبراھیم ئاغا لنک یەکو دوو روونشتنە و خەبەر ددەن، ئیجارێ چناری دەست کرییە دەبانجەیێ و ژ نشکێڤە چوویە ئۆدەیا ھوندری و کریە گازی کو ئیبراھیم سەیێ پسێ سان، نێ ئەز چنارم، ئێدی ئیبراھیم ژی و ژنکا وی لەیلا ژی ھەردوو کان ئختیار ژ دەستان چووی، ترسانە و خوە شاش کرینە، ئەسلەن مەجالا خەبەر و لباتێ نەبوویە، ژ جھێ بوویی نە بزڤینە، ئیجارێ چناری کتا دەبانجەیێ برە سنگێ ئیبراھیم ئاغای دایە، و کتا دنی دەبانجەیێ برە سنگێ ژنا خوە لەیلا دایە، دجھدا مایی ھەردوو ژی داینە بەر خەنجەران تەمام کری، بدەنگێ دەبانجەیێ، ئێدی دا چناری و دوو کوڕێد زاڕۆک ھەبوویە ژ ئۆدەیا دنێ بدەردکەڤن و تێن و جیران ژی بدەنگێ شەماتەیێ تێن و چناری دبینن، وای چنار ئاغا تۆ کەنگی ھاتی و ئەڤە چ ئەحوالە دبێژن، ئیجارێ چنار لەشێ ئیبراھیم ئاغا ژی و لەشێ ژنا خوە لەیلایێ ژی بدەرتینە بەر دەری و سەرێ ھەردوویان ژی ژێ دکەتن جوداجودا دانینتە سەر سنگێد وان، سوبەیێ ئەڤ شۆلە دنێڤا وانێ شایع بووی، خەبەر برن ژ بۆی برایێد ئیبراھیم ئاغای و برایێد لەیلێ ڤڕێکرن، لەشێد خوە برن دەفن کرن، ئەڤ جەوابە گەھایە سەمعا پاشایێ وانێ، کو بەلێ شولەکی وەھا قەومییە و چنار بخەف ژ بەغدایێ ھاتیە و ئیشەڤە ئیبراھیم ئاغا دمالا خوەدا دیتییە، ئەو ژی و ژنا خوە ژی ھەردوو ژی قەتل کرینە، ئیجارێ پاشا ژی ڤڕێدکەتن و چنار ئاغای گازی حزورا خوە دکەتن، کو ئافەرین سەد ئافەرین و خەلاتەکی ژی ددەتە چناری و ژ بۆی خوە دکەتە دەلی باشی، برایێد ئیبراھیم ئاغا و لەیلایێ ئەگەر چ مرۆڤنە مەعروف بوون دوانێدا و ژ دەھ نەفەران زێدەبوون، لاکین ئەسلەن و قەتعەن قادری دەعوا و دوژمنایی یەکێ نەبوون و کەسەک ژ بۆی ڤێ شۆلێ نەچوویە سەرخوەشیا وان ژی، لەوڕانێ دنێڤ ئەھلێ ئەکراد ئەڤ شولە قەوی زێدە عارە، ئیجارێ پاشی ئەو چنار ئاغا ئێدی تۆبەکری، نەزەوجییە حەتتا وەفات کرییە.