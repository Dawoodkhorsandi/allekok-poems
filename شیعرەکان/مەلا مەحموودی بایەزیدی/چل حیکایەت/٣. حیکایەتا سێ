شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا سێ

حیکایەت دکەن، مەلایەک د کوردستانێدا ھەبوو، ناڤی مەلا بازید، ئەکسەری وەعز و شیرەت ددایە ئەکرادان، و ل مزگەفتێ نەسیحەت دکرن، و د وەعزیدا دگۆت: ئەی جەماعەتێ موسلمین، ھەرچی کەسێ ژ وە دوو دەست جل و لباس ھەبن، یەکی دڕیا خودێ دا بدەتە ژاران، و ھەرچی کەسێ ژ وە دوو نان ھەبن، یەکێ دڕیا خودێ بدەنە فەقیران، مەگەر ژنا مەلا بازید ژی ھاتبوویە گوھداریێ، ئەڤ شیرەتێد مێرێ خوە مەلا بازیدی دبھیستن، وەکو ڤەگەریا و چوویە مالا خوە، دوو دەست جلێ مەلا بازید ھەبوون، یەک بەرشوو بوو، یەک دشوشتن، و ئێ دنی بەرد کرن، ژنا مەلا بازیدی ئینان، ئەو دەستێ جلێد مەلای کو بەرشوو بوون، دایە ژاران و نیڤەکا نانێ حازر ھەی، دایە فەقیران، ئیجارێ وەکو ئێڤارێ مەلا بازید ھاتیە مالا خوە، ب شەڤ گۆتە ژنا خوە، کو جلێد من د ژوون بووینە، بەر شووێد من بینە، دا ئەز جلێد خوە ڤەگھوڕم، ژنێ گۆتە مەلای، کو من ئیروکە، جلێد تەیێ زێدە حەمو ل ژاران بەلاڤ کر، و نیڤەکا نانێ مالێ حازر ژی من دایە فەقیران، ئیجارێ مەلا بازید سل بوو، گۆتە ژنا خوە، تە ژی بو جل و نان دایە خەلکی، ژنێ گوتە مەلای ئیروکە تە ل مزگەفتێ شیرەت دکرن و دگۆت، کو ھەرچی کەسێ تشتەکێ ژ وی زێدە ھەیە لازمە د ڕیا خودێ بدەنە ژاران، ئەڤنە ژ مە زێدە بوون، من دایە فەقیران، مەلای وەکو ئەڤ خەبەرە ژ ژنێ سەح کری، خوە سل کر و گۆت، کو کچێ من شیرەت ل خەلقی دکرن ل نەفسا خوە نەدکرن، من وەسانێ وەعز کرن، کو خەلق جلێد خوەیێ زێدە و نانی بدەنە من، نەوەبوو کو تو ڕابی جلێد بەرشوویا من و نانێ زارۆکان بدەیە خەلقی، مرادا من داینا ناسان بوو، تە ئینایە ئەڤ شیرەتا ژ بۆی خەلقی، دەرحەققێ من ئیجرا کرییە.