شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا بیست و حەفتێ

نەقل دکەن، کو د وەقتێ ئیبراھیم خان میرێ ھەکاریان بووی، ئاغایێ تایفا شکەفتیان ئیسماعیل ئاغایێ مەزن ژی لنک وی بوویی، لدەشتا گەڤەڕێ کۆنێدخوە ڤەدابوون، مەگەر دوژمنایی د نێڤا ئیسماعیل ئاغایێ شکەفتی و تەڕلان ئاغایێ تایفا ھەرکیان ھەبوویە، تەڕلان ئاغایێ ھەرکی دزەکی قەوی زێدە مەشھور لنک ھەبوویە، ناڤی دومو ئیجارێ تەڕلان ئاغا بخەف دبێژیتە دوموی کو تە ببینم، ئەگەر تو دچی و بدزی گوللەیەکێ داڤێی ئیسماعیل ئاغایێ شکەفتی و دکوژی، ئەز دێ ھندە پەز وەدواری بدەمە تە، ئیجارێ دومو ژی رادبتن ژخاکا بەھدینان تدارەکا خوە دکەتن و لە ھەسپەکی باش سوار دبتن و تێتە نێڤا ئێلا شکەفتیان، ب بەھانا دەوار کڕینێ و تێتە نێزوکێ کۆنێ ئیسماعیل ئاغای، بشەڤ ھەسپێ خوە ل دووری کۆنی د نوالەکێدا گرێددەتن، وەکو نیڤا شەڤێ دبتن، دومو شەشخانەیێ دگرتە دەستێ خوە و ب چار لەپی دڤاڕویێ وەکو کەلبان د سورکە و تێتە پێشیا کۆنێ مالێ، لاکین پاوان ژی پێ ناحەسن، دڤاڕو دکەفتە نێڤا ھەسپان کولبەر دەرێ کۆنێ مالێ گرێدا ینە، ئیسماعیل ئاغا ژی د کۆنێ مالێدا لسەر جھێ خوە روونشتیە قەلونێ ڤە دەخوەتن کو پاش بڕازێتن. دومو شەشخانەیێ دگرتە ئارمانجێ و بکەیفا خوە دچەقینە، ب ئەمرێ خودێ تێزک ئاگری دگرە، لاکین ژ ھندوڕی شەشخانە ئاگری ناگریتن، ئێدی ئیسماعیل ئاغا ژ پێشڤە دبینتن کو ئاغزوتیا تفەنگێ ژ نێڤا ھەسپان برقی و رابوو فیلحال ددەتە دەبانجەیێ و گازی پاوانی دکەتن، ئێدی بێ مەجالا دبتە ھەواری دومو مەجالا تێزکرنێ نامینتن، ئەگرافان ل دومو وەرتینن و دوموی دگرن و تیننە نک ئیسماعیل ئاغای، و ئەکراد ژی ژ زۆمان تێن و بەرھەڤ دبن و قەسدا کوشتنا دوموی دکەن، لاکین ئیسماعیل ئاغا ناھێلیتن کو دوموی بکوژن، ئیجارێ ئیسماعیل ئاغا دوموی تینتە نک خوە و ددەتە خەبەردان، کو کوڕوتۆ چ کەسی و ژ بۆی چ تە ئەڤ شۆلەکر و تۆ ژ کی، راست ببێژە ئەز دێ تە ئازا بکەم، ئیجارێ دومو راستیا ئەحوالی و شاندنا تەڕلان ئاغای پێکڤە راست و دروست دبێژیتە ئیسماعیل ئاغای و کوڕ و برایێد وی قەوی کو ئەم دکوژین، گولێد بن و دوموی بکوژن، ئیسماعیل ئاغا رازی نابتن و دبێژە: کو ئافەرین ژ بۆی دوموی کو خەبەرا ئاغای گرتیە و بئەمرێ وی ھاتیە، وەگەر نەمن و دوموی تۆ دوژمنایی دگەل یەکو دوو نینن، بەلکو دوژمنێ من تەڕلان ئاغایە، ئەڤە غولامە، گوناھێ غولامی نینن، وەللاھی ئەز دوموی ناکوژم، ئیجارێ صوبەیێ خەلاتەکی ژی ددەتە دومو و ئازا دکەتن و چەند سواران ژی دگەل دوموی ڤڕێ دکەتن کو ببنە سلامەتیێ و پاشی ڤەگەڕن، لاکین دبێژە دوموی کو ھەڕە بێژە ئاغاێ خوە تەڕلان ئاغا، کو ئیسماعیل ئاغا دگۆت کو دوژمن ئەوە کو ژ دوژمنی بدەستێ خوە ئاشکارا ل مەیدانێ حەیفێ بستینتن، وەسانێ بخەف و دزی مرۆڤ دانە کوشتن ئەو کارێ مۆنانە، بلانێ د وەقتێ خوەدا حازر ببە ئەو غولامەکی بدزی ڤڕێدکەتە کوشتنا من، لاکین ئەز دێ بخوە دگەل کۆما برا وپسمامان بێمە دەرێ مالێ ژ بۆی کوشتنا وی، ئێدێ کانێ خودێ ددەتە کێ و کی دمریتن و کی دمینتن، ئیجارێ وەکو ئیسماعیل ئاغای ئەڤ خەبەرە گۆتە دوموی و ئازاکر و دەستوور دایێ، دومو ژی ھات و ئەحوالی خوە و گرتنێ و قەولێد ئیسماعیل ئاغای حەموو ژی گۆتنە تەڕلان ئاغایێ ھەرکی، لاکین تەڕلان وەسانێ حسێب کر، کو بەلێ ئیسماعیل ئاغایێ شکەفتی، مەدحەکە ژبۆی خوە کرییە، ڤھننا ھجوما ئیسماعیل ئاغای نەکرن، لەوڕانێ دنێڤا واندا مەسافا پێنجەھ ساعەتی ھەبوو، ئێلا شکەفتیان ل گەڤەڕێ بوو و ئێلا ھەرکیان لجھێ بەھدینان لناحیا زێبارێ بوویە، ئیجارێ ئیسماعیل ئاغای، ھەمان ڕۆژەکێ د پێچوونا دوموی سوارێد ئێلا خوە یەکانە حەفت سەد سواری دبژێریتن و تەنبیھ دکەتن کو ھەر یەک ژ وە ئازوغا شەش ڕۆژان دگەل خوە ھەلگرن، ئیجارێ ئیسماعیل ئاغا دگەل حەفت سەد سوارێد بژارە ژ نێڤا ئێلی سوار دبتن و بەرێ خوە ددەتە زێبارێ و دچتن بشەڤ حەتتا صوبەیێ ب ڕێ دچن و داژوون، وەکو دبە ڕۆژ لجھەکێ نەپەنی پەیا دبن و رادزێن و راحەت دبن، حەتتا دیسانێ دبتە شەڤ سوار دبن و داژوون، شەڤا چارێ نیڤا شەڤێ دچنە نێزوکی مالێد ھەرکیان، ژ دوورڤە شڤانەکی دگرن و پرسا زۆما تەڕلان ئاغای دکەن و ئەوی شڤانی دگەل خوە دبەن، بەری فەجرێ دەورا مالێ تەڕلان ئاغای دگرن و ئەو حەفت سەد سوارە پێکڤە دەستەکی ئاگری ددەنە کۆنێ تەڕلان ئاغای، قیامەت دنێڤا مالێ ژ نشکیڤەڕا دبتن، سیھ گوللە وەھا دنێڤا کۆنێ مالیدا ل تەڕلان ئاغای دکەفتن و ژ خەلقێ مالێ ژی ژن و مێر و زارۆک، ھەڤدە مرۆڤ دەفعەتەن تەلەف بوویی، ئێدی ئیسماعیل ئاغا دبێژە سوارێد خوە کو ئەڤە بەسە، مرادا من تەڕلان ئاغا بوو ھاتە کوشتن و ھندە تەلەفیات بوو، ئەڤە وەلاتێ غەریبانە و ئێلا ھەرکیان زاڤن، پاشی بەرھەڤ دبن، ئێدی کەتەک ژمە خلاس نابی، ئیجارێ ئیسماعیل ئاغا دگەل سوارێد خوە ڤەدگەڕن، لاکین ل ئێلا ھەرکیان دبە قۆڕی و ھەواری، کو بەلێ ئیسماعیل ئاغایێ شکەفتی ھات و بسەر مالێ تەڕلان ئاغای داگرتی، تەڕلان ئاغا کوشتن و ڤەگەڕیان، ئێدی سوارێد گازیێ تێن و میقداری سێ ھزار سواران بھەڤ دکەفتن و ل پێ ئیسماعیل ئاغاێ شکەفتی تێن، وێ رۆژێ وەقتێ عەسرێ خوە دگەھیننە ئیسماعیل ئاغای، ئیجارێ سوارێد شکەفتیان ژی دونەکێ ددەنە ھەرکیان و دەست بشەڕی دکەن، ئیسماعیل ئاغا دبێژتە سوارێد خوە کو گەلی سەی پسانان، ئەڤە وەلاتێ بیانیانە و ھەرکی نە، غیرەت لازمە وەگەرنە کەسەک ژوە جەوابێ نابەتە مالان، ل وێ دەرێ شەڕەکی جەنگ مەغلووبە دکەن، سوارێد شکەفتیان ل تایفا ھەرکیان غالب دبن و لەشکەرێ ھەرکیان دشکێن و دڕەڤن، نێزوکی پانسەد ئەختەرمانە دستینن و گەلەک مرۆڤ ژ ھەردووکناران تەلەف دبن، ژ وێ ڕۆژێ حەتتا نھا ژی ئەو دوژمنی دنێڤا تایفا شکەفتی و ھەرکیان باقییە، ل کی دەرێ راست یەک و دوو بێن و فورسەتێ ببینن، یەک و دوو دکوژن، فەوتا فورسەتێ ناکەن و دایم ھەرکی ل تۆلا خوونا تەڕلان ئاغای دگەڕیان..