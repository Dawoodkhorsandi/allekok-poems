شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا سیھ و شەشێ

نەقل دکەن کو د زەمانێ بەرێدانێ ڕەوەندکێ ڕووت و ژار و قەوی پەریشان ژ مالا خوە بدەردکەفتن کو ژ بۆی خوە چارە و عیلاجەکێ بکەتن، ئەو مرۆڤ دگەلیێ کوتولێدانێ تێتن و بەرەکی بلند و مەزن ل کنارێ ڕێ ھەیە، دگەھتە وی بەری ورحەت دبتن، ل بنێ وی بەری ڕووتنتن کو دەمێ ژ بۆی ھیسای ببتن و پاشی ب شۆلا خوەدانێ بچتن، د فەکرە کو ژ دوورڤە سوارەکێ پێکھاتی ب لیباس و چەک تێتن، وەکو ئەو ڕەوەند ئەوی سواری ژ دوورڤە دبینتن و دکەفتە تەمەعا شەلاندنا وی سواری، لاکین ڕەوەند ڕووت و بێ چەک و پەیایە، ئیجارێ ھەمان فیلحال پاچێد دبەر خوەدانێ بدەرتینە، تازی و عوریان و پێ خوەس و سەرکۆل بدەردکەڤە سەرێ وی بەری و بەر ب قیبلە لسەر پیان د سەکنتن و ھەردوو دەستێد خوە بژوورڤە ھلدگرتن و گۆیا ئەڤ مرۆڤە ژ خودێ تەعالا دوعایێ و ڕەجا و ھیڤی دکەتن، وەھا ب ڤی تەرزی لسەرێ وی بەری د سەکنتن، ئەو سوارێ رێ ژی دگەھتە بنێ وی بەری و بژوورڤە لسەرێ بەری دنێڕە، کو مرۆڤەکێ ڕووس و سەر و پێخواس لسەرێ بەری بەر ب قیبلە وەستایە و ھەردوو دەستێد خوە ب عەسماناندا نێ ھلگرتیە و دوعا دکەتن، ئەو سوارێ ڕێ عەجێب دەمینتن، کو ئەڤە چ حیکمەتە و ئەڤە چ کەسەکە، ئینسانە، وەلییە، جننیە، ئەو سوار ددەتە دەزەنگێ و لبنێ بەری دسەکنە و لوی ڕەوەندێ کو لە سەرێ بەری وەستایە د فەکرتن و خوە ب خوە دبێژیتن، کو ئەڤ شۆلە ئەلبەتتە ژ سڕڕەکێ خالی نینن، ئەز دێ ژ ڤی مرۆڤی پرس و پرسیارەکێ بکەم، پاشی ژ ئێرە دچم، دکەتە گازی کو ئەی مرۆڤ، تۆ چ کەسی و ئەڤە چ حالە، ژبۆی من بێژە، ئەو ڕەوەند بەرێ قەت جەوابێ نادەتن، گۆیا ب دوعایێ مەشغولە، ژ ڤێ جەواب نەدانا ڕەوەندی تەمەعا سواری ئێدی زێدە دبتن، کو ھەیە بەلکو ئەڤە حەزرەتا خزرە وە یا خوە وەلیەکێ خودێ تەعالایە، ئەلبەتتە ئەز دێ ڤی مرۆڤی زیارەت بکەم و ژ ڤی ئەحوالی خەبەردار ببم، پاشی بچمە شۆلا خوە، ئەو سوار ژ ھەسپیدانێ پەیا دبتن و مونتەزری ڕەوەندی دسەکنتن، پاشی دەمەکی گۆیا ڕەوەند دوعا خوە تەمام دکەتن و دەستێد خوە ل رویێ خوە دسووتن و تێنە خوارێ سەرپاچێد خوە، ئیجارێ ئەو سوار ژ ڕەوەندی پرسیار دکەتن کو تۆ ب خودێ کەی، تۆ چ کەسی و ئەڤە چ حالە، ژ بۆی من راست بێژە، ئیجارێ ڕەوەند دبێژیتن کو ئەز ژارەکەم و ئەڤە برا زیارەتگاھ و بەرێ مرازان دبێژنە ڤی بەری، ھەرچی کەسێ مرازەک ھەبتن، بێتە ئێرە و دەستمێژێ بگرتن و پاشی ڕووس و تازی، سەرکۆل و پێخواس ببتن و بچیتە سەرێ ڤی بەری و بەر ب قیبلەیێ بسەکنتن و ژ خودێ تەعالا مرازا خوە بخوەزیتن، ئەلبەتتە دوعا وی مرۆڤی د قەبلە، من ژی مرازەک ھەبوو لەو ھاتمە ئێرە و من ژ خودێ تەعالا مراز دخوەست، ئەڤە ئەحوالێ من و بەری و دوعایێ، ئیجارێ وەکو ئەو سوارە ئەڤی خەبەری ژ وی ڕەوەندی سەھ دکەتن، ئەو مرۆڤ ژی شەوقەک لێ پەیدا دبتن، کو ئەز ژی مرازەکێ ژ خودێ تەعالا لسەرێ ڤی بەرێ زیارەتێ بخوەزم، بەلکو د قەبلە، ئیجارێ ئەو سوار دبێژیتە وی ڕەوەندی، کو تۆ ژی ھەسپێ من بگرە، دا ئەز ژی بشەلم و بچمە سەرێ بەری مرازەکێ ژ خودێ تەعالای ژ بۆی خوە بخوەزم، بەرێ ڕەوەند دبێژە، کو نەشۆلا من ھەیە، ئەز بلەزم، دێ بچم، ئیجارێ ئەو سوارە زێدە لاواھیان ل ڕەوەندی دکەتن، و ڕجا و ھیڤی ژ بۆی کنارێ خودێ ھەسپێ من بگرە، ئەز دێ زوو بێمە خوارێ، ئیجارێ ڕەوەند دبێژیتن کو بلانێ وەسان بتن، لاکین زوو وەرە، کو شۆلا من ھەیە، ئیجارێ ئەو سوار دشەلتن و لیباس و چەکێد خوە. بیلتەمام دسپێرە رەوەندی و بخوە ژی ڕووس و تازی و سەرکۆل و پێخواس دچتە سەرێ بەری و دەست بە دوعایێ دکەتن، وەکو ڕەوەند مای بتنێ جلێد وی سواری ھەموو بەرھەڤکری و چەکێد وی گرێدای ل ھەسپی سوار دبتن و لباسێد وی ژی دانینتە بەرا خوە، ل وێ ناڤێ، ئەو مرۆڤێ لسەر بەری دفە کرە، کو لو مرۆڤ تۆ چ دکەی، ڕەوەند گازی دکەتن تۆ دوعا خوە تەرک مەکە، خودێ مرازا من دایی، ئەڤە ئەز چوومە حالێ خوەدانێ تو ژی دوعایێ بکە دا خودێ میرێ مرازانە دا مرازا تە ژی بدەتن، ڕەوەند ئەڤی خەبەری دبێژیتن و رکێبان ل ھەسپی ددەتن، یا ئەللاھ دچتە شۆلا خوە، خوەیێ ھەسپی وەسانێ ڕووس و تازی دمینیتن و ب ژاری تێتە مالا خوە، ڕەوەندی ئەو ھەسپ و چەک وەسانێ بری و چوویە شۆلا خوە، ئێدی ژ وی وەقتی و زەمانی، ناڤێ وی بەری مایە بەرێ مرازان، و ئەڤ قسسەیە ژی دنێڤا عالەمێ دانێ بوویە داستان ضرب المثل، وەکو یەک حیلەیێ ل یەکی بکەتن دبێژیتن کو ئەڤە ژی ئەحوالێ بەرێ مرازانە.