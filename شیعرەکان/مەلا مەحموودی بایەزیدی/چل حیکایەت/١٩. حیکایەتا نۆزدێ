شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا نۆزدێ

نەقل دکەن کو دنێڤا با ژێرێ بەتلیسێ مرۆڤەک ھەبوویە، ناڤی «چرکو»، ژنا وی ژی ژ گوندێد «خەلاتێ» ژ گوندێ «تونوس»ێ بوویە، ئیجارێ ژ مالا بابێ ژنێ، مرۆڤ ھاتنە پێ ژنا چرکو گوزەل خاتونێ برینە مالا بابێ چەند ڕۆژەکان مێوانیێ، چرکو بخوە ژی بتنێ مایە د مالا خوەدا، ئیجارێ چرکو دبینە، کو ژنا وی گوزەل خاتون بدرەنگی بووی، نەھات، غولامەکی چرکو جوان و حەرامزادە ژ تایفا ڕەشکونان ھەبوویە، ناڤی کرێت، چرکو دبێژە غولامێ خوە کرێت کو سوار ببە و ھەڕە خاتونا خوە بینە، کرێت ژی سوار دبە و تێتە تەلبا گوزەل خاتونێ، ئەو گوندێ کو گۆزەل خاتون چوویێ ژی دەھ و پازدە سەعەتان ژ بەتلیسێ دوور بوویە، ئیجارێ گۆزەل خاتون ژی تدارەکا دکە و سوار دبە، دگەل کرێت ھەردوو ب ڕیا باژێریدا تێن، لاکین بڕێڤە کرێت دلێ خوە ل گۆزەل خاتونێ خراب دکەتن و فەسادێ ددلێ خوەدا پەیدا دکەتن، ھەرچەند ئێرەڤە پێدا ب کینایەت خەبەر ددەتن، گۆزەل خاتون فەھم د کەتن، فەسادا دلێ وی، جەوا بێ نادەتن، ئیجارێ کرێت حەرامزادە خوە ڤردا وێدا گیرو دکەتن کو شەڤ بسەر واندا بێتن، ئێدی جەبری غەرەزا خوە ئیجرا بکەتن، کرێت جار پەیا دبی و جار ئەز سانجو بوومە، نەخوەشم دبێژە، ھێدی ھێدی ھەسپی داژووتن، ھەرچەند گۆزەل خاتون ھیڤی و رجایێ دکەتن، کو کرێت درەنگە ئەم ئێدی ناگەھنە باژێڕی لەزێ بکە کرێت گوھداریا گۆزەل خاتونێ ناکەتن، خولاسەیێ کەلام ئەو حەرامزادە کرێت، گۆزەل خاتونێ گیرو و مژول دکەتن، رۆژ ئاڤاێی ب زۆری د گەھنە دەشتا ڕەحوایێ، خاناباشخانێ، کو ھێژا سێ سەعەت باژێڕێ بەتلیسێ د کێشە، ئێڤار ژی دبە، ئیجارێ کرێت د بێژە گۆزەل خاتونێ، کو ئەم دێ ئیشەڤە لڤێ خانێ ساکن ببین و صوبەیێ بچن، گۆزەل خاتون ئێدی ناچاری ل خانێ دئێورن و ھەسپێد خوە گرێ ددەن و دەمەکی د سەکنن، ئیجارێ کرێت دبێژە گۆزەل خاتونێ، کو ئەم دێ ئیشەڤە لڤێ خانێ ساکن ببین و صوبەیێ بچن، ئیجارێ کرێت دبێژە گۆزەل خاتونێ، ئێدی ھێچەت فایدە ناکەتن و شەرم ناڤێ، ئەلبەتتە تۆ دێ شولا خراب دگەل من بکەی، ژوێڤە من تۆ حەتتا شەڤێ گیروکری، و ئەگەر نە ئەلبەتتە ئەز دێ تە بکوژم، ھەرچەندە گۆزەل خاتون ئەمان داد و فریاد دبێژە و لاواھیان دکەتن، چارە نابی، ئیجارێ گۆزەل خاتونێ کێرەکا فڕەنگی د کورکیدا ھەبوویە، ژ خوە خانا تاریە، کێرێ ب دزیکان ژ کورکێ خوە بدەرتینە و دگرە دەستێ خوە ژیالەکیدا ژی دیسانێ لاواھیان ل کرێتی دکەتن، حەتتا فورسەت دبینتن و کێرێ ژ پڕڤەل زەنگلوکا کرێتی ددەتن و دکشیتن، زەنگلوکێ دبڕیتن و کرێتی دکوژیتن و تەمام دکەتن، ئێدی بخوە ژی ناچاری ل گۆشەیەکێ خانێ ساکن دبیتن، مێرێ گۆزەل خاتونێ چرکو ژی ئێڤاران ل باژێری دچیتە ئۆدەیەکا مەجلسێ ژ بۆی مژولی قەزانا وێ شەڤێ، دوێ مەجلسا چرکو تێدا دبیتە مەباحسا جامێرێ و دلێری و شەجاعەتێ، ئیجارێ دبیژن، کو دڤێ شەڤا تاری و بەرقەتاڤ، ھەرچی کەسێ جورئەت بکەتن و سوار ببە و بچتە باشخانێ و نیشانەکی دا نییە نێڤا خانێ و بشوڤە بێتن، ئەم صوبەیێ بچن ئەوی نیشانی ژ خانێ بینن، ژوی کەسی شەجیع تر کەس نابی، ئەم دێ ھندە شەرتی بدنە وی مرۆڤی، ئەڤ شەرتە د مەجلسێدا موزاکەرە دکرن، یەکی گۆئەز دچم، پاشی پۆشمان بوویی، ئیجارێ چرکو کەتە شەرتی، کو بەلێ چی ھەیە ئەز دچم و نیشانی دا نینە خانێ و تێم، ھوون ژی ژ مەجلسێ بەلاڤ نەبن حەتتانێ ئەز ڤەدگەڕم، ئیجارێ چرکو ڕابوویە ھاتیە مالا خوە و ڕاتبێد خوە گرێدای، سوار بوویە و چوویە خانا باشخانێ، کو نیشانێ دابنە خانێ و ڤەگەڕێیتن، وەکو چرکو تێتە بەردەرێ خانێ و پەیا دبیتن کو بێتە ھندوڕی خانێ و نیشانی دانیتن، گۆزەل خاتون سەھا پێژنێ د کەتن دترسە، کو عەجەبا ڤێ شەڤێ نیڤ شەڤێ، ئەڤە حەرامی ب ورێ بەر بن، ئەڤنە چنە، ساکن دبە و گوھداری دکە، کو سوارەکە ھاتە دەرێ خانێ و پەیابووی، ھەسپ ددستیدا کێشایە و ھاتە نێڤا خانێ، گۆزەل خاتوون ئەڤێ ھاتنا سواری نێڤا خانێ دبینە، ئێدی زێدەدترسە و بخوە بخوە دبێژە، کو ئەز دێ ملەکی ڤی لاشەیێ کرێتی ببڕم و پاڤێژمە سەرڤی سواری، وەکو سوار دەستێ مرۆڤان ژێکری دبینە، ئەلبەتتە دترسە و خەوفێ دکەتن، ژ خانێ بدەردەکەڤتن. ئیجارێ گۆزەل خاتون ملەکی لاشێ کرێتی دبڕە و داڤێژە سەمتێ سواری، وەکو سوار دبینە کو تشتەک ھات و لبەر پێدوی کەتیە عەردی، سوار خوار بووی و سەھ کر، چەپیلکێ مرۆڤانە، قەدەنگ ناکەتن، دزانە کو دخانێدا ئاڤاھی ھەیە، لاکین ئینسە، جننە، چیە، نزانە، ئیجارێ دیسانێ چرکو ل گۆشەی مەگەر دخەبتە، کو نیشانا خوە دا چکینە و گۆزەل خاتون وە گومان د کە ئەڤ سوارە ھەسپێ خوە گرێ ددەتن، ئیجارێ گۆزەل خاتون ملەکی دنێ لاشێ کرێتی دیسانێ دبڕیتن و داڤێتە سەر سواری، کو بەلکو تیکرار ب ترسینە، سوار دبینە کو دیسانێ ترپێن ل نک وی ھات، بدەستێ خوە سەھ دکەتن، کو بەلێ ئەڤە ژی چەپیلکێ مرۆڤانە، ئێدی دکەتە گازی، نێ ئەز چرکویێ کیسانی مە، ئەز وەھا ب چەپیلان ناترسم، توخوە بگرە ئەز بێمە نک تە، ئەم سەھا یەکو دو بکن، وەکو گۆزەل خاتون دەنگێ مێرێ خوە چرکو دبھی و ناس دکەتن، ئێدی دکەتن گازی کو چرکو ئەز گۆزەلم، ئێدی مێروژن تێنە بال یەکو دوو و چرکو ژ گۆزەلێ دپرسە، کو ئەڤە چ حالە، ئیجارێ گۆزەل ئەحوالێ غولامی، کرێت ێ حەرامزادە، وەکو بووی نەقل دکەتن، و گۆزەل ژێ پرسیار دکەتن، کو چەوانێ بوو کو ئیشەڤە بێرەداھاتی، ئەو ژی چرکو ژی ئەحوالێ شەرتی دبێژە، ئیجارێ چرکو و گۆزەل ھەمان بشەڤ فیلحال سوار دبن و ھەردوو ملێد کرێتی ژی ژبۆی نیشانە تینن وتێنە باژێڕی، ڕاست سواری ھەردوو ژی داژوونە بەر دەرێ جھێ کو مەجلیسا بەحسا بووی دبینن، کو ھێژ مەجلس بەلاڤ نەبووی، مونتەزری چرکو نە، ئیجارێ چرکو دگەل گۆزەلێ ھەردوو پێکڤە دچنە نێڤا مەجلسێ و ھەردوو چەپیلان ژی داڤێژنە ما بەینێ، ئێدی ئەھلێ مەجلسێ پرسیار دکەن کو ئەڤە چ ئەحوالە، ئێدی چرکو قسسەیێ وەکو بووی، ماجەرایێ نەقل دکەتن، ئەھلێ مەجلسێ و بەلکە کافەیێ وان ئەترافان، ئافەرین و تەحسینیێ ژ بۆی پاکی و پاقژیا گۆزەلێ و جورئەت و جەسارەتا گۆزەلێ دکەن، ئافەرین سەد ئافەرین ژ بۆی ژنێد وە نڕە شێرین، لەو ڕانێ فی الواقع ئەو خاننە زێدە مەھیب و ب ترسن، یانی ب رۆژێ مرۆڤ بتنێ ل وان خانان دترسیتن، بارك الله ژ بۆی گۆزەلێ، وێ جەسارەتێ و پاقژیێ..