شاعیر: مەلا مەحموودی بایەزیدی
کتێب: چل حیکایەت
سەرناو: حیکایەتا سیھ و حەفتێ

ڕیوایەت دکەن، ژ قەزایێد وانێ، د قەسەبا بێ کریڤێ فەلەیەک ھەبوویە، ناڤی شاتر وەقتەکی دەروێشەک بەرێ بھارێ تێتە وێ قەسەبەیا بێ کریڤێ و ل مالا وی شاترێ فەلە دبتە مێوان، بأمر الله، ئەو دەروێش ناڤی ژی صاری صالتە بوویە، ل مالا وی شاتری بێ کەیف دبتن، و موددەیەکی مەدیدە نەخوەش رادزێتن و ئەو شاتر و ئەگەر خارس و ئەھلێ مالێ زێدە ڕەحم ب حالێ دەروێشی دبەن و قەوی قەنج موقەییەد دبن و خوەیێتی ل دەروێش صاری صالتەیی دکەن، پاشی دوو ھەیڤان دەروێش شیفا دبینتن و قەنج دبتن، ڕۆژەکێ دەرویش دبێژیتە شاتری کو ئیشەڤە جوالەکی و بەن و بەر ھەستە و شەمال و بەتەک ئەڤنە حازر بکە، ئەز و تۆ بچنە دەرەکێ، تە گەلەک زەحمەتا من کێشایە، بلانێ ژبەر وێ زەحمەتێ قەنجی یەک بتەڕانێ بیتن، ئیجارێ ئەو شاترێ فەلە ژی جوال و قەوانێد صاری صالتەیی ھەموو حازر دکەتن، وەکو قەدەرەکێ شەڤێ دبووریتن، صاری صالتە و بتە دارەک ژ نێڤا ئاڤاھی بدەر دکەڤن و ڕیا سەعەتەکێ ژ بێ کریڤێ وێدانێ، دنێڤا گوندێ کورزوتێ و بێ کریڤێ، کەلەکا خرابە ھەیە ژ کفارێ مایی لسەرێ گرەکی حەموو بینا و عیمارە تێد قەدیمەنە، ئیجارێ ئەو دەروێش صاری صالتە و شاترێ فەلە ھەردوو تێنە نێڤا وێ کەلا خراپە، ئیجارێ دەروێش دبێژیتە وی شاتری کو تۆ دزانی ئەم ژ بۆی چ ھاتنە ئێرە، فەلە دبێژیتن، نە، تۆ دزانی، ئیجارێ دەروێش دبێژە کو دنێڤا ڤێ کەلێ دانێ ژ کفارێ مایی قەدیم دەفێنە ھەین، ئەز دێ بخوونم و سحرا دەفێنەیێ بەتال بکەم، و ئەم بچنە نێڤا دەفێنەیێ، تۆ ژبۆی خوە قەدەرەکێ زێڕان بدەرین، لاکین ئەسلەن ئێدی تۆ خەبەر نەدەی، ئەڤنە قەنج ل شاتری تەنبیھ دکەتن و دەروێش میقدارەکێ دخوونتن و دەنگ و زەلزەلە دنێڤا وان بینایێد کەڤن پەیدا دبتن، پاش موددەیەکی بڕاستی دەری یەک زاھر دبتن، ئەو ھەردوو دچنە نێڤا وێ خەزینەیێ، شاتر فندەکێ ھلدکەتن، واقیعەن شاتر دبینتن، کو بەلێ جھەکێ عەقدێ واسع و زێر و دراڤێدکەڤن ب سککەیێد کفاری، تەرەف تەرەف، کۆم کۆم، بەرھەڤ کرینە، لاکین لسەر کۆمەکێ زێڕان، دیسانێ ژ زێڕی تۆکمە شکلێ گۆیەکێ دانینە و دجھێ چاواندا نێ ئەلماس دانینە د برقتن و مینقار و پەڕێد وی شکلێ گۆیێ، حەموو ب جەواھران مورەسسەع کرینە، ژ دوورڤە وەکو ڕۆژێ دبرقتن، دەروێش گۆیا دەستێ خوە درێژ دکەتن و ئەوی شکلێ گۆیێ ھلدگرتن و داتینیتە پاشلا خوە، ئیجارێ دەروێش دبێژیتە شاتری، کو توژی ژ بۆی خوە، ژ ڤان زێڕان میقدارێ کو ھلدگری، تژی جوالێ خوە بکە، دا ئەم بچن، ئێدی شاتر ژی قەدەرێ کو قادر دبتن حەمل بکەتن، ژ زێڕان میقدارێ کو ھلدگری، تژی جوالی دکەتن و ژ دەفێنەیێ بدەردکەڤن، دیسانێ دەروێش دخوونتن و دەرێ دەفێنەیێ تێتەگرتن، ئیجارێ ئەو ھەردوو ژوێ دەرێ بڕێ دکەڤن و قەدەرەکێ ب ئێرەدانێ تێن، ئیجارێ دەروێش صاری صالتە دبێژیتە شاتری کو تۆ ھەڕە مالا خوە، ئەز دێ بچمە شۆلا خوە، دبێ بخاترا تە، دەروێش ڤەدقەتە، جودا ب کنارەکی دچیتن، وەکو دەروێش ژ شاتری جودا دبتن، شەیتان وەسوەسەیێ ددەتە شاتری، کو ئەڤە چ بوو، ئەوی دەروێشی شکلێ گۆیێ موجەوھەرێ سپەحی و زێڕ قیمەت ژ بۆی خوە بری و ئەڤ زێڕانە دایە من، ژ بۆی چ، ئەز ژی شەرێکم، وەللاھی ئەز دێ بگەھمە دەروێشی و قەت نەبتن ئەز دێ بزۆری گوا زێڕین ژ دەروێشی بستینم، ئیجارێ شاتر زێڕان ژ پشتا خوە داتینتن و ژ شۆڤە خوە دگەھینە دەروێشی، وەکو دەنگێ پیان تێتن، دەروێش دزڤڕە، دبینتن کو شاترە لپێ وی تێتن، ئیجارێ دەروێش دبێژیتن، کو شاتر خێرە، چ بەحسە ئێدی شاتر دبێژیتن، کو راستی ئەز ھاتمە گۆیێ، من ئەو زێڕ نەڤێنە، ئیجارێ دەروێش دبێژیتە شاتری ھەڕە دین مەبە، ئەو زێڕ ژ بۆی تەبەسن، بچە شولا خوە، کو ژ بۆی من لازم بوو و گۆیا ئەز ژ فڕەنگستانێ ژ بۆی ڤێ گۆیێ ھاتبووم، لاکین وەسابوو، کو ئەز نەخوەش بوویی، ل مالا تەمایم و ھندە زێڕ ژی ژبۆی تە ئیکرام بتن، شاتر ڤەدگەڕتن دیسانێ شەیتان وەسوەسە ددەتن، کو کوڕو ھەڕە و ب زۆری گۆیێ ژ دەروێشی بستینە و زێڕان ژی نەدەوی، بلانێ بچتە شۆلا خوە، تیکرارەن شاتر دیسانێ ڤەدگەڕتن و تێتە نک دەروێشی، خولاسەی کەلام ھەر چ قەدەر دەروێش شیرەتان ل شاتری دکەتن، چارە نابتن، دەروێش ل شاتری دفەکرە، کو مەراما شاتری جەبرە کو ب زۆری گۆیێ ژ وی بستینتن، ئیجارێ دەروێش دبێژیتە شاتری کو وەرە نێزوکی، ئەز دێ گۆیێ بدەمەتە، وەکو شاتر نێزوکی دەوروێشی دبتن، تشتەکی ددەتە بەرکەپویێ شاتری، فیلحال ب بھنێ شاتر ژ خوەڤە دچتن و بێ ھش ل وێ دەرێ دکەڤتن، دەروێش دچتە شۆلا خوە، وەکو نێزوکی صوبەیێ دبتن، ھشێ شاتری تێتە سەری، ڕادبتن کو دەروێش تونینە، ئیجارێ تێتن ئەوی جوالێ زێڕان تینتە مالا خوە و خەف دکەتن و ھێدی ھێدی ملک و ئەملاک و کۆتان و کەر و ئاشان تەدارەک دکەتن، ئیجارێ میرێد بێ کریڤێ سەھ دکەن کو ئەلبەتتە ئەڤی شاتری ژ جھەکی مال بدەست کەتیە، کو ھندە ئەملاک و ئەشیا ژ بۆی خوە پەیداکرن، ئیجارێ جیران دبێژنە میری، کو پیلەکێ دەروێشەک ھاتی ل مالا ڤی بوویە مێوان و موددەیەکی نەخوەش بوویی، پاشی شیفا دیتی، ئەو دەروێش ناپەدید بوویی، ئەڤی شاتری ھندە مال پەیدا کری، خولاسە ژ ئێرەدا وێدا نموونا زێرێد کەڤن ژ مالێ شاتری بدەرانین، و شاتر، میرگرتی حەبس کرن، قەدەرەکێ زێڕان میر ژ شاتری ئستاندی، ژ حەبسێ بەردانێ، ئیجارێ ئەڤ خەبەرە دنێڤا عەوامێدانێ شایع بوویی، کو شاترێ بێ کریڤی خەزینە دیتیە، ئەڤ خەبەرە بگوھێ پاشایێ وانێ کەتی، ئیجارێ پاشایێ وانێ ڕێکری شاتر گرتی برینە وانێ و موودەیەکی ل وانێ حەبس کرن و ئیزا داینە شاتری، کەیفیەت وەکو بووی ئیقرار کری، میقدارەکێ زێڕان ژی پاشایێ وانێ ژ شاتری ئستاندی، شاتر ژ حەبسی بدەرانی، خولاسە ئەو شاترە ئێدی کەتە بەلایێ، ئێرەدا وێدانێ ھەر ژوی دستاندن، ئەڤ قسسەیە ئەگەر چ ھندەکێ ژ عەقلان دوورە، لاکین لوان ئەتراف و ئەکنافان مەشھورە، گەھایە حەددێ تەواترێ و نھا ژی مالا وی شاتری دیسانێ ل بێ کریڤێ ھەیە و قەوی مەعموورە و ئەولادێد وان ھەین، خوەیی ئەملاک و ئاش و کوتان و کەر، لاکین مالەکا قەوی زێدە بەرڤە کرییە، حسێبکە تەکیەیە، ھەرچی بێتەوێ مالێ، فەلە، موسلمان، مەنع ناکەن، د ئێورینن و ئیکرام دکەن، مالا شاتری ژوی وەقتی حەتتا نھا ژی دنێڤا ئەکراداندانێ مەشھور و مەعروفە، ئەکپھرێد ئەکرادان دۆستی دگەل وێ مالێ ھەین و پەز ھەدییە ژ بۆی وێ مالێ دبەن، مالی دبەن، و ئیقتیزا بکەتن کو ئەکراد دوژمناتیا بێ کریڤێ بکەن و تالان و دزیێ ژ بێ کریڤێ بکەن، دیسانێ نێزوکی تالان و مالا وی شاتری نابن، دبێژن کو تەکیایە و نانێ وان چاڤڕا دکەن و بڤی تەرزی قسسەیێد خەزینە و دەفێنەیان د کوردستانێدانێ زاڤ ھەین و ئەکرادا زێدە باوەری ب بوونا دەفێنە و خەزینەیان ھەین و گەلەکان ژی جزوی و کوللی راست ھاتیە، ئێدی حەقیقەتێ خودێ دزانی..