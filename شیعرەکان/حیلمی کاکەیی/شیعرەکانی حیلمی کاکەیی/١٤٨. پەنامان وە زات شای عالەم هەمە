شاعیر: حیلمی کاکەیی
کتێب: شیعرەکانی حیلمی کاکەیی
سەرناو: پەنامان وە زات شای عالەم هەمە

پەنامان وە زات شای عالەم هەمە
ئەی نامە وەنەزد ئاغا سەی حەمە

هەر چەند تەعریف کەم هێمان هەر کەمە
ڕەونەق وە مەجلیس زەوق و زەمزەمە

جەی دەور نا عەدل دەروون پڕ تەمە
هەورێشم ساف گشت بی وە پەمە

ئەی برای عەزیز نوور دوو چەمە
ئاگادارت بۆ ساحێب کەرەمە

جار جار موبتەلای وە دەرد و غەمە
دەروون سەبار بەر نۆش بکەر سەمە

وەلەو ژار نۆشی جەبر و ستەمە
ئاخرش چون شەهد مزەش جە دەمە

وەختەن دڵشاد بین جەی وەخت و دەمە
یاران خۆش حاڵ بۆ مونکیر جە ڕەمە

نەواچی مەڵڵا شێت و سەر سەمە
شەیدای دین یار پەروانەی شەمە

جە ساڵ ماردا مەبۆ هەم هەمە
فریاد ڕەس حازر پەی زام مەڵحەمە

تانە کێش دڵشاد مەغروور مەلجەمە
جەرگش پارە مۆ وە مەودای قەمە

شکاکان کۆر زەین گشت نامەحرەمە
نێکان داغمەدار قەدیم دەمە

تازە ئیجادان وێنەی بەقەمە
شەرت قەدیمی سککەی ئەقدەمە

نەواچی ئەی شیعر پەی هەق تووتوونە
بەین من و تۆ شەرت بتوونەن

وەلەو ئیدارەی مەڵڵا چە توونەن
بێ ڕەحم میللەت چون بێ ستوونەن

نیم حۆقە تووتوون پەرێ قیامەت
بمانۆ وە قەرد سەرت سەلامەت

ئەگەر مەواچی قیامەت نییەن
ئیسپاتش بکەر قەومان کێ دییەن

هەنی کافییەن گفتووگۆی ئەشعار
جەوابم بدەر یار وەفادار