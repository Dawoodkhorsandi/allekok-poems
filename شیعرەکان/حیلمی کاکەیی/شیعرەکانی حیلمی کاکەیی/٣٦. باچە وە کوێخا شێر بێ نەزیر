شاعیر: حیلمی کاکەیی
کتێب: شیعرەکانی حیلمی کاکەیی
سەرناو: باچە وە کوێخا شێر بێ نەزیر
لەبارەی شیعر: نامە بۆ ئاشنایەک

باچە وە کوێخا شێر بێ نەزیر
شەخسێ بکیانۆ هەتا وە بەشیر

ببۆ وە مێمان چە لای یەک شوناس
بەیۆ وە شۆنم وە سیدق و ئیخڵاس

هەتا وە بەشیر وە سواری ماشین
وە کەیف و سەفا جاگەی دڵنشین

من کە بیاوی وە قەریەی بەشیر
ئەگەر خەر نەبۆ وە سواری بەعیر

هاوارەن حونطە دەخیل یا شەعیر
سەلامەتم کەر چە ئی ڕاگەی دویر

ئیمجار وەڕاستی مەڵڵا ها چەویر
ئەگەر کە ئامام چە من هەن تەقسیر

وەسپارەش حەج نمەبۆ قەبووڵ
ویتەورە مەبۆ وەشەرت و ئوسووڵ

سەلامم هەنەن وە هەیاس مەڵڵا
ئیکمالم کەردەن شای قەندیل قەڵا

کیانام پەرێش وە دڵێی مەسروور
یاڕەبی قەزا وە لێتان بۆ دوور

عەرز خڵووسم هەن، وە جەمیع سادات
وە فیرقەی مامان ساحێب کەرامات

دوو وەمین وە فیرقەی جەمیع ئۆمیات
قەتعییەن مەڵڵا ناکا لۆمییات

سێهەمین هەر کەس مەپەرسۆ ئەحواڵ
سەلامم هەنەن پڕ هەزار جواڵ

ئەر سەد بواچان مەڵڵا موفلیسەن
سەد فەرگوون سەلام وەنیم فلسەن

سەلامم هەنەن وە سەیید قەمەر
هەللاج دۆمان وە ڕوو کەن چاپ کەر

هەزار سەلام بۆ وە موحەمەد ئایش
ها وەختەن مەڵڵا بەیۆ بە جایش

سەلام وە مەحموود وە ئەبوو عاسی
لازم بۆ سەرکار چە کانی ماسی

ئەگەر ---- نەکۆ هەم وەناو ڕاسی
ڕوئیەی سەیدیش گێرۆ وە ڕاسی

شەو و ڕۆ مەدحش ماچی وە خاسی
مەعلووم ئامۆزای مەڵڵا عەباسی

نیم هۆقە سەلام وە ڕەحیم خانە
عەجەب غولێوەن چە بیابانە

ئەمسالش نییەن تا وە ڕۆخانە
دەوڵەتش مەلۆ گشت وە گۆڕخانە

ئی شیعرە نویسنام هەم پەرێ سوحبەت
چە گفتار من کەس نەکۆ حیددەت

ئەساسەن ڕەحیم کۆنە هاوسایە
دەروون چون حەدید دڵ نەخوسایە